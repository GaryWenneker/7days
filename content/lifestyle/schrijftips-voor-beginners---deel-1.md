---
id: 840a827706264842b7ea3a96554fca26
type: lifestyle
layout: post
title: "Schrijftips voor beginners - deel 1"
permalink: /lifestyle/schrijftips-voor-beginners---deel-1/
date: 2022-05-11T19:16:41.067Z
author: CharlotteGoldhoorn
auteur: Charlotte Goldhoorn
rubriek: school
excerpt: "Je loopt al tijden met een boek-idee in je hoofd. De personages worden duidelijker, het verhaal steeds spannender. Maar hoe zet je het op papier? Deze tips van Alexandra Penrhyn Lowe helpen je op weg.  "
seo:
  description: "Schrijftips voor beginners - deel 1"
  title: "Schrijftips voor beginners - deel 1"
---
Je loopt al tijden met een boek-idee in je hoofd. De personages worden duidelijker, het verhaal steeds spannender. Maar hoe zet je het op papier? Deze tips van Alexandra Penrhyn Lowe helpen je op weg.  

    <p>Je kent Penrhyn Lowe misschien van de boeken die ze schreef bij <em>Het Huis Anubis</em>. Of van <em>Sevenster</em>, <em>Wolfsbloed</em> en <em>Nachtrijder</em>: Ook werkt ze als scenarioschrijver voor jeugdseries en -films als <em>Vrijland</em> en <em>Vrolijke kerst</em>.</p>
<h3>Tip 1: Start met schrijven - en stop niet</h3>
<p>Alexandra: ‘De beste tip die ik ooit kreeg, was van de dj Adam Freeland. We zaten op Bondi Beach in Australië en deelden een mango. Ik zat te zeuren over mijn leven: dat ik bang was om te schrijven, geen computer had, blablabla. Hij keek me aan en zei: “<em>Shut up, go home and just start writing. Go now.</em>”<br><br>Hij meende het. Ik ben opgestaan, heb een schrift gepakt en ben nooit meer gestopt met schrijven. Mijn tip voor mensen die willen schrijven, is dan ook: schrijf. Elke dag. Niet een keer in de week drie uur, maar pak elke dag een moment voor jezelf om te schrijven. Dan komen de ideeën en begint het verhaal te lopen.‘</p>
<h3>Tip 2: Schrijf je eigen verhaal</h3>
<p>‘Kies een onderwerp dat je interesseert, dat je fascineert of, in mijn geval, waar je bang voor bent. Als je als schrijver iets voelt bij het onderwerp waar je over schrijft, zal de lezer dat ook doen. Probeer niet de nieuwe <em>Harry Potter</em> of <em>The Hunger Games</em> te schrijven. Dat wordt in het beste geval een goede kopie, terwijl iedereen mooie, eigen verhalen in zich heeft.’</p>
<h3>Tip 3: Herschrijven, herschrijven, herschrijven…</h3>
<p>‘Ik begin altijd heel intuïtief met de hand en een opschrijfboekje. Die ideeën werk ik uit en daar bedenk ik personages bij, als die niet al bestaan. Vaak doe ik ook research. Als ik genoeg weet, begin ik met schrijven en schrijf ik zo snel mogelijk de eerste versie op de computer.<br><br>Dan laat ik het een tijd liggen, ga het lezen en dan herschrijven. En dan nog een keer herschrijven, en nog een keer… Totdat ik tevreden ben, en de uitgever ook.’</p>
<h3>Tip 4: Blijf schrijven</h3>
<p>‘Mijn enige en beste tip voor als je vastloopt, is doorschrijven. Ik heb weleens last van niet-schrijven, als ik onzeker ben over mijn eigen kunnen. Dan krijg ik bestraffende stemmen in mijn hoofd die zeggen dat ik het niet kan en wie ik wel niet denk dat ik ben dat ik schrijf. De enige manier om die het zwijgen op te leggen, is weer gaan schrijven.’</p>
<h3>Tip 5: Lees iets pas terug als het af is</h3>
<p>‘Er zijn twee dingen die je vooral niet moet doen tijdens het schrijven:<br>1: Lees niet steeds terug wat je hebt gemaakt, want dan verlies je misschien de moed omdat je te kritisch bent. Je kunt niet tegelijkertijd creëren en kritiek leveren.<br><br>2: Praat niet over het verhaal waar je nog mee bezig bent. Dan stop je energie in het vertellen, terwijl je die energie moet gebruiken om aan je verhaal te werken. En het haalt de magie eruit.’<br><br><em>Morgen verschijnt op Sevendays.nl deel 2 van dit artikel. Met daarin tips om je personages helder te krijgen, een goede openingszin te bedenken en te ontdekken welke stijl bij jou past.</em></p>
<div class="kader">
<p><img class="kaderafbeelding" src="https://7dagen.netlify.app/sites/default/files/ff.png"><br>Lees ook: <a href="https://7dagen.netlify.app/school/presenteren-voor-beginners-deel-1">Presenteren voor beginners</a></p>
</div>
<div class="kader"> </div>
  
