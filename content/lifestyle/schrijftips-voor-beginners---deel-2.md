---
id: 0153408eb3334bf59cb39bce7464774f
type: lifestyle
layout: post
title: "Schrijftips voor beginners - deel 2"
permalink: /lifestyle/schrijftips-voor-beginners---deel-2/
date: 2022-05-11T19:16:41.067Z
author: CharlotteGoldhoorn
auteur: Charlotte Goldhoorn
rubriek: school
excerpt: "Je droomt ervan een groot schrijver te worden. Maar waar begin je? Hoe maak je een verhaal spannend en je personages interessant? Deze tips van schrijfster Alexandra Penrhyn Lowe helpen je op weg.  "
seo:
  description: "Schrijftips voor beginners - deel 2"
  title: "Schrijftips voor beginners - deel 2"
---
Je droomt ervan een groot schrijver te worden. Maar waar begin je? Hoe maak je een verhaal spannend en je personages interessant? Deze tips van schrijfster Alexandra Penrhyn Lowe helpen je op weg.  

    <p>Je kent Penrhyn Lowe misschien van de boeken die ze schreef bij <em>Het Huis Anubis</em>. Of van <em>Sevenster</em>, <em>Wolfsbloed</em> en <em>Nachtrijder</em>: haar serie <em>De Laatste Wachter</em>. Ook werkt ze als scenarioschrijver voor jeugdseries en -films als <em>Vrijland</em> en <em>Vrolijke kerst</em>.</p>
<div class="kader">
<p><img class="kaderafbeelding" src="https://7dagen.netlify.app/sites/default/files/ff.png"><br>Lees ook: <a href="https://7dagen.netlify.app/school-nieuws/schrijftips-voor-beginners-deel-1">Schrijftips voor beginners - deel 1</a></p>
</div>
<h3>Tip 6: Maak een moodboard</h3>
<p>Alexandra: ‘Hoe ik personages bedenk, is heel wisselend. Meestal heb ik een vaag idee en werk ik ze uit aan de hand van een moodboard. Zo weet ik hoe mijn personages eruitzien, waar ze van houden, hoe hun kamer eruitziet, et cetera. Verder bedenk ik wat mijn karakter voor <em>flaws</em> heeft en wat hij of zij moet leren.<br><br>Het werkt ook goed om te verzinnen wat de grootste wens en de grootste angst is van je karakters. Ik houd van karakters die niet alleen maar goed of slecht zijn, maar beide in zich hebben. Vooral bij je vijand. De beste personages zijn personages die zichzelf helemaal niet slecht vinden, maar denken dat het oké is, of zelfs goed, wat ze doen.’</p>
<h3>Tip 7: Verzin een spannende eerste zin</h3>
<p>‘Ik houd van eerste zinnen waar meteen conflict of spanning in zit. Een van de mooiste eerste zinnen in de literatuur vind ik "<em>Call me Ishmael</em>", het begin van Moby Dick van Herman Melvillle. Er zit zoveel kracht in die drie woorden.<br><br>Als hij had geschreven: "<em>My name is Ishmael</em>", was dat een mededeling geweest. Maar hier zit al een bepaalde spanning in. Heet hij wel Ishmael, bijvoorbeeld? Ik wil meteen verder lezen!’</p>
<h3>Tip 8: Begin bij het einde</h3>
<p>‘Een einde reflecteert de visie die je als schrijver hebt op de wereld. Ik weet niet precies wat een goed einde is, ik weet wel dat je het einde van een verhaal moet weten om te kunnen beginnen. Anders ga je zwabberen met schrijven. Tenminste, dat is mijn ervaring. Ik weet van <em>De Laatste Wachter</em>-serie precies hoe het eindigt, maar ik heb nooit geweten hoe ik daar precies ging komen.’</p>
<h3>Tip 9: Lees veel, heel veel</h3>
<p>‘De beste oefening is gewoon schrijven. En heel erg veel lezen. Niet alleen voor je plezier, maar ook om te bestuderen hoe andere mensen schrijven. Zo leer je hoe het moet, en ook hoe het niet moet. Je ontdekt van welke stijl je houdt, hoe je dialogen schrijft, hoe een boek is opgebouwd en je breidt je vocabulaire uit. Allemaal dingen die een schrijver in zijn of haar gereedschapskist moet hebben.’</p>
<h3>Tip 10: Durf te schrappen</h3>
<p>‘Schrappen is essentieel voor een goed verhaal. Het is heel goed om je bij de eerste versie heerlijk te laten gaan, anders wordt je verhaal een streng in het gelid staande rij soldaatjes. Maar dat betekent wel dat al die bloemige, langdradige beschrijvingen er weer uit moeten!<br><br><em>Kill your darlings</em> betekent dat je het aandurft om lievelingspassages te schrappen als ze niet in dienst staan van je verhaal. Dat is heel moeilijk omdat je als schrijver gehecht raakt aan bepaalde gebeurtenissen of personages die je hebt verzonnen. Maar soms staat een mooi hoofdstuk zo los van het verhaal, dat je het wel moet schrappen.’</p>
<p><em>Gisteren verscheen op Sevendays.nl <a href="https://7dagen.netlify.app/school-nieuws/schrijftips-voor-beginners-deel-1" target="_blank">deel 1 van dit artikel</a>. Met daarin tips om een onderwerp te verzinnen, te beginnen aan een verhaal en door te blijven schrijven. Deel 3 van de tips lees je <a href="https://7dagen.netlify.app/lifestyle-school-nieuws/schrijftips-voor-beginners-deel-3">hier</a>.</em></p>
  
