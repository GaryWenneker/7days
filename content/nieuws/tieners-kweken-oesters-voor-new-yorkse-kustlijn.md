---
id: 07dd2e727384444eb3c5609302ad732f
type: nieuws
layout: post
title: "Tieners kweken oesters voor New Yorkse kustlijn"
permalink: /nieuws/tieners-kweken-oesters-voor-new-yorkse-kustlijn/
date: 2022-05-11T19:16:41.067Z
author: 7biA1WiYB
excerpt: "Ooit stikte het voor de kust van New York van de oesters. Deze oesterbanken beschermden de kust tegen overstromingen. De afgelopen jaren zijn ze door vervuiling van het water verdwenen, daarom kweken New Yorkse tieners nu opnieuw oesters.  "
seo:
  description: "Tieners kweken oesters voor New Yorkse kustlijn"
  title: "Tieners kweken oesters voor New Yorkse kustlijn"
---
Ooit stikte het voor de kust van New York van de oesters. Deze oesterbanken beschermden de kust tegen overstromingen. De afgelopen jaren zijn ze door vervuiling van het water verdwenen, daarom kweken New Yorkse tieners nu opnieuw oesters.  

    <p>Toen de Nederlanders de Lenape-indianen van hun land verjaagden om er de stad Nieuw Amsterdam (nu New York) te stichten, beschermden grote oesterbanken de stad tegen overstromingen. </p>
<h3>Verdwenen</h3>
<p>Al vrij snel hadden de Nederlanders door dat ze met de oesters flink geld konden verdienen. 'In honderd jaar was alles opgegeten,' vertelt Pete Malinowki, zoon van een oesterkweker, aan journalist Karlijn van Houwelingen van het <a href="https://www.ad.nl/buitenland/new-york-kweekt-miljoenen-oesters-om-kust-te-beschermen-en-water-te-zuiveren~a035e388/" target="_blank"><em>AD</em></a>. Als directeur van het Billion Oyster Project probeert hij de oester terug te brengen naar de New Yorkse haven. 'Vervuiling was de doodsteek voor het schelpdier: de rivieren rond New York waren tot in de jaren '70 een open riool. Maar inmiddels is het water rond de stad een stuk schoner en kan de oester er weer in overleven', schrijft van Houwelingen.</p>
<h3>Zuiveren</h3>
<p>Oesters horen volgens de jonge ondernemer bij een gezond watermilieu, ze helpen om andere soorten terug te halen naar de haven en filteren het water. Eén volwassen oester kan bijna 200 liter water per dag zuiveren. En dat niet alleen, oesters vormen samen stevige 'bedden' die de kustlijn beschermen tegen erosie en hoog water. Sinds orkaan Sandy in 2011 toesloeg, probeert New York beter voorbereid te zijn op noodweer. </p>
<h3>Havenstad</h3>
<p>Via het oesterproject probeert Malinowki jonge New Yorkers nu te betrekken bij thema's waarmee hun stad te maken heeft: klimaatverandering en een stijgende zeespiegel. 'Heel veel New Yorkers wonen op loopafstand van het water, maar ze hebben helemaal niet het gevoel dat ze in een havenstad wonen,' vertelt hij.</p>
<h3>Kweken</h3>
<p>Leerlingen van de Havenschool op Governors Island, een eilandje tussen Manhattan en Brooklyn, kweken oesters tot ze sterk genoeg zijn om in de natuur te overleven. Edward (17) laat de journalist zien hoe dat gaat: in een tank met water dat de temperatuur heeft van het havenwater in juni, zodat de oesters zich gaan voortplanten. </p>
<p>In het wild hechten oesterlarven zich aan een schelp van een volwassen oester. In de tank in het klaslokaal doet een lege schelp - uit keukens van restaurants in de stad - dienst als volwassen oester. Als de babyoesters sterk genoeg zijn om te overleven, worden ze verplaatst naar een van de kunstmatige oesterbedden aan de kust. Er zijn inmiddels 28 miljoen oesters uitgezet. En heel belangrijk: ze zijn niet eetbaar!</p>  
