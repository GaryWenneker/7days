---
id: 789027a8bb1441eb9d7efdad9090bf53
type: nieuws
layout: post
title: "Online challenges: waarom gaat iemand zo ver?"
permalink: /nieuws/online-challenges-waarom-gaat-iemand-zo-ver/
date: 2022-05-11T19:16:41.067Z
author: 7biA1WiYB
excerpt: "Online challenges kunnen leuk en spannend zijn, maar ook gevaarlijk. Tim (16) uit Arkel deed vorig jaar ook mee aan de choking challenge. Hij overleefde het niet. Massapsycholoog Jaap van Ginneken legt uit waarom iemand zo ver gaat.  "
seo:
  description: "Online challenges: waarom gaat iemand zo ver?"
  title: "Online challenges: waarom gaat iemand zo ver?"
---
Online challenges kunnen leuk en spannend zijn, maar ook gevaarlijk. Tim (16) uit Arkel deed vorig jaar ook mee aan de choking challenge. Hij overleefde het niet. Massapsycholoog Jaap van Ginneken legt uit waarom iemand zo ver gaat.  

    <p>Tim deed mee aan de <em>choking challenge</em>: zo lang mogelijk je keel dichtknijpen om in een roes te raken. Hij overleed terwijl hij aan het filmen was. Het was de eerste keer in Nederland dat iemand overlijdt tijdens een challenge. In België kwamen in 2012 twee jongens van 10 en 15 jaar om het leven tijdens dezelfde uitdaging. Ook in Amerika overleed een student door deze challenge, meldt <a href="http://www.cbsnews.com/news/new-jersey-student-dies-while-playing-choking-game/">CBS News.</a> Maar er zijn meer uitdagingen op het internet die gevaarlijk zijn.</p>
<h3><strong>Challenges</strong></h3>
<p>Zo probeerden veel jongeren drie jaar geleden binnen een minuut een lepel kaneel naar binnen te werken. Na het spelen van de <em>cinnamon challenge</em> lag een 13-jarige jongen uit Hilversum vijf dagen in coma. Later dat jaar spoten jongeren net zo lang met een bus deodorant op hun armen totdat hun huid ging irriteren. Dat zagen ze bij Enzo Knol. Sommige jongeren hielden er brandwonden aan over. En in april 2015 zogen veel jongeren hun lippen vacuüm met een glas, om net zulke volle lippen te krijgen als Kylie Jenner. Sommige mensen hielden er blijvende littekens aan over. </p>
<h3><strong>Tot het uiterste</strong></h3>
<p>De overeenkomst van deze challenges? Het wordt allemaal gefilmd om aan vrienden te laten zien. Maar waarom doen we dat? Dat vroegen we aan massapsycholoog Jaap van Ginneken.</p>
<ul><li><strong>Indruk maken op je vrienden. </strong>‘Als we in de pubertijd komen gaan we ons oriënteren. Onze leeftijdsgenoten worden heel belangrijk en we gaan rivaliseren om aandacht te trekken. Je wilt laten zien hoe dapper je bent’, legt hij uit. 'Wil je echt stoer doen? Laat dan zien dat je niet wilt meedoen. Dan val je ook op en maak je indruk’.</li>
<li><strong>Het is een hype.</strong> ‘Challenges zijn echte hypes. Hypes krijgen heel snel aandacht, worden even enorm groot en zijn dan weer uit beeld. Ze zijn heel fascinerend en buiten proportie. Het is erg spannend om daar aan mee te doen: je hebt het idee dat je tot het uiterste gaat. Of soms net er overheen.’</li>
<li><strong>Onvolgroeid brein. </strong>Het brein van jongeren is nog niet volgroeid, waardoor risico’s inschatten moeilijk is. ‘De<strong> </strong>prefrontale cortex moet nog groeien. Dat is het stukje in de hersenen boven je neus. Daarmee heb je je zelfbeheersing onder controle. Daarom zijn volwassenen verstandiger dan jongeren.’</li>
<li><strong>Groepsdieren.</strong> ‘Mensen zijn echte groepsdieren. We leven voor de groep om ons heen. Daarom ervaren we die druk. Dat hoeft geen echte groep te zijn, dat kan ook in je eigen hoofd zitten. Als je denkt dat het door meerdere mensen van je verwacht wordt, is het al genoeg. En helemaal op internet. Daar heb je gelijk het gevoel dat je een miljoenenpubliek hebt.’</li>
<li><strong>Internet. </strong>‘Internet speelt sowieso een grote rol. Jongeren worden aan veel meer blootgesteld dan vroeger. Als spannende informatie via internet naar je toekomt dan verwerk je dat op een heel andere manier dan andere informatie. Het lijkt veel minder bedreigend en risicovol.’</li>
</ul>  
