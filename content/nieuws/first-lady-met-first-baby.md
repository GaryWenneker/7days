---
id: 70e777c7299c42c19616ec670c836932
type: nieuws
layout: post
title: "First lady met first baby"
permalink: /nieuws/first-lady-met-first-baby/
date: 2022-05-11T19:16:41.067Z
author: 7biA1WiYB
excerpt: "Het zou doodnormaal moeten zijn. Een vrouw op een hoge positie die zwanger wordt. Maar de werkelijkheid is dat het tot nu toe nog maar één keer eerder is gebeurd met een premier. Dus is het groot nieuws dat Jacinda Ardern (37), de premier van Nieuw-Zeeland, even met zwangerschapsverlof is. Wie is deze populaire premier vol premières?  "
seo:
  description: "First lady met first baby"
  title: "First lady met first baby"
---
Het zou doodnormaal moeten zijn. Een vrouw op een hoge positie die zwanger wordt. Maar de werkelijkheid is dat het tot nu toe nog maar één keer eerder is gebeurd met een premier. Dus is het groot nieuws dat Jacinda Ardern (37), de premier van Nieuw-Zeeland, even met zwangerschapsverlof is. Wie is deze populaire premier vol premières?  

    <p>Stralend kwam ze zondag met de baby het ziekenhuis in Auckland uitlopen. ‘Mag ik jullie Neve Gayford voorstellen?’ Zo onthulde de premier de naam van haar dochter aan de toegestroomde pers. Ardern heeft tot aan het eind doorgewerkt en gaat nu zes weken met verlof. Vicepremier Peters neemt de taken over. Ze is de tweede ter wereld die tijdens een premierschap bevallen is.</p>
<p>De eerste was Benazir Bhutto, premier van Pakistan. Ook zij was 37 en nog maar kort aan de macht toen ze in 1990 een kind kreeg. Ook zij werkte door en kreeg een dochter. Verschil is er ook. Bhutto ging een dag (?!) na de bevalling weer werken. Ardern is dus wel de eerste premier ever met babyverlof.</p>
<h3>Actie tegen armoede</h3>
<p>Als jongste Nieuw-Zeelandse premier in 150 jaar kreeg Ardern in oktober de leiding over het kabinet. Ze was toen nog maar net partijleider van het linkse Labour. De interesse voor politiek zat er al jong in. Ze groeide op in de stad Hamilton en vond het als kind vreselijk om daar andere kinderen op straat te zien zonder schoenen en zonder eten. Daar ga ik iets aan doen, nam ze zich voor. Op haar zeventiende werd ze actief voor Labour en elf jaar later zat ze in het parlement. Het aanpakken van armoede en ongelijkheid is nu één van haar speerpunten als premier.</p>
<h3>Jacindamania</h3>
<p>Ardern geeft verfrissend eerlijk haar mening en deelt die openhartig op social media. Haar vrolijke lach en gevatte opmerkingen hebben haar zo populair gemaakt dat er een speciaal woord voor is: Jacindamania. Veel Kiwi’s hebben er bewondering voor dat ze straks haar veeleisende baan weer zal oppakken.</p>
<p>Zelf vindt de premier het niet zo’n big deal. ‘Ik ben niet de eerste vrouw die werkt én een baby heeft. En ik ben geen superwoman. Ik kan dit omdat ik een partner heb die bijna alle zorg op zich neemt’, zei ze in interviews. Na haar verlof gaat haar man, tv-presentator Clarke Gayford, namelijk fulltime voor Neve zorgen. Een first father voor een first baby.</p>  
