---
id: 8dacb215719543df893a7975cafe16ec
type: nieuws
layout: post
title: "3 vragen over misdaadjournalist Bas van Hout "
permalink: /nieuws/3-vragen-over-misdaadjournalist-bas-van-hout-/
date: 2022-05-11T19:16:41.067Z
author: GeorgiaOost
auteur: Georgia Oost
rubriek: nieuws
excerpt: "Misdaadjournalist Bas van Hout heeft tijdens zijn werk jarenlang geheime informatie gedeeld met de AIVD. Door een paar grote fouten van de geheime dienst is de samenwerking uitgelekt, waardoor van Hout groot gevaar liep.  "
seo:
  description: "3 vragen over misdaadjournalist Bas van Hout "
  title: "3 vragen over misdaadjournalist Bas van Hout "
---
Misdaadjournalist Bas van Hout heeft tijdens zijn werk jarenlang geheime informatie gedeeld met de AIVD. Door een paar grote fouten van de geheime dienst is de samenwerking uitgelekt, waardoor van Hout groot gevaar liep.  

    <p>Dit wordt bekend gemaakt door journalisten van <em>de Volkskrant</em>, die alles hebben onderzocht en er een groot verhaal over hebben geschreven. Van Hout heeft zijn verhaal verteld aan de krant. Drie vragen over wat er nou precies aan de hand is.</p>
<h3>1. Wie is Bas van Hout?</h3>
<p>Bas van Hout is een misdaadjournalist uit Amsterdam die veel contact had met criminelen. Hij schreef voor onder andere <em>de Telegraaf</em>, <em>Panorama </em>en <em>Nieuwe Revu</em>. Hij schreef ook boeken over criminelen. In de tijd dat hij schreef over deze mensen en gebeurtenissen in de onderwereld, had hij ook contact met de geheime dienst. Dat is risicovol, want als mensen uit de onderwereld daar achter komen kan dat gevaarlijk worden.</p>
<h3>2. Wat is er gebeurd?</h3>
<p>Jarenlang ging het goed. Tussen 1997 en 2002 had hij contact met zowel de geheime dienst als mensen uit de onderwereld. In die tijd voerde hij tientallen gesprekken met een contactpersoon van Binnenlandse Veiligheidsdienst. Maar dit deed hij alleen als het noodzakelijk was, bijvoorbeeld als hij dacht dat iemand vermoord ging worden. Dan vond hij het zijn taak om dat door te geven aan de geheime dienst, zodat zij konden ingrijpen. Maar door een slordige fout van de geheime dienst werd in 2001 plotseling uitgelekt dat de journalist informatie doorspeelde. Dit is ook bij mensen uit de onderwereld beland, doordat een geheim document waar zijn naam in stond was uitgelekt naar criminelen. Maar dat heeft niemand aan van Hout verteld.</p>
<p>Jarenlang verliep zijn werk steeds moeizamer, waardoor hij steeds meer vermoeden kreeg dat er iets aan de hand was. Pas in 2010, negen jaar later, werd het hem verteld, terwijl hij al gevaar liep sinds 2001. Het is bijzonder dat van Hout niks is overkomen, maar hij heeft wel heel wat bedreigingen gekregen.</p>
<h3>3. Wat nu?</h3>
<p>Het was natuurlijk ontzettend stressvol voor van Hout, zijn vriendin en zijn kinderen om in angst te moeten leven. Daarom heeft de geheime dienst een hele smak geld aan hem betaald, als schadevergoeding: 865.000 euro. Maar dat maakt het natuurlijk niet allemaal goed. Of hij nu beter beschermd wordt, is niet bekend. Tegen de Volkskrant zegt hij: ‘Criminelen die met de politie praten, krijgen een andere identiteit, geld, noem maar op. Ik was als onbezoldigde burger te goeder trouw, en mij hebben ze niet beschermd.’</p>
<p>Van Hout heeft spijt dat hij ooit met de geheime dienst heeft samengewerkt. Maar hij was wel altijd eerlijk over zijn communicatie met verschillende instanties: hij maakte altijd duidelijk dat hij met mensen sprak als verslaggever.</p>  
