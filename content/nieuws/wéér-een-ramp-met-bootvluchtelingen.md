---
id: 7d40ecf2e7314bb388126b01dac5c30b
type: nieuws
layout: post
title: "Wéér een ramp met bootvluchtelingen"
permalink: /nieuws/wéér-een-ramp-met-bootvluchtelingen/
date: 2022-05-11T19:16:41.067Z
author: 7biA1WiYB
excerpt: "Dit. Nooit. Meer. Dat zei iedereen twee jaar geleden toen een boot vol migranten vlak bij het Italiaanse eilandje Lampedusa in brand vloog en honderden vluchtelingen verdronken. Maar het gebeurde toch weer. En weer. En weer. Een nieuwe vluchtelingenramp afgelopen zondag is een nieuw dieptepunt in een lange reeks. Tien feiten die je moet weten over deze en andere bootrampen op de Middellandse Zee.  "
seo:
  description: "Wéér een ramp met bootvluchtelingen"
  title: "Wéér een ramp met bootvluchtelingen"
---
Dit. Nooit. Meer. Dat zei iedereen twee jaar geleden toen een boot vol migranten vlak bij het Italiaanse eilandje Lampedusa in brand vloog en honderden vluchtelingen verdronken. Maar het gebeurde toch weer. En weer. En weer. Een nieuwe vluchtelingenramp afgelopen zondag is een nieuw dieptepunt in een lange reeks. Tien feiten die je moet weten over deze en andere bootrampen op de Middellandse Zee.  

    <ol><li>Afgelopen zondagochtend vroeg zond een boot bij de kust van Libië, ten zuiden van Lampedusa, een noodsignaal uit. Een Portugees handelsschip ving het op en ging kijken. De migranten zagen het schip aankomen en gingen aan één kant staan. Daardoor kapseisde de boot.<br> </li>
<li>Tot nu toe zijn slechts 50 mensen gered. Aan boord waren misschien wel 950 mensen. Dat heeft een overlevende, een man uit Bangladesh, gezegd. Hij vertelde ook dat veel vluchtelingen onder in het ruim waren opgesloten door de mensensmokkelaars die de boot op pad hadden gestuurd. ‘Ze zaten als ratten in de val.’<br> </li>
<li>Dat zou volgens de Italiaanse kustwacht kunnen verklaren waarom er tot nu toe weinig lichamen zijn gevonden. De Italiaanse premier Renzi heeft beloofd net zo lang door te gaan met de reddingsoperatie totdat iedereen geborgen is.<br> </li>
<li>Renzi zei na de ramp: ‘We kunnen dit niet alleen.’ Op dit moment rust veel van het vluchtelingenprobleem op de schouders van Italië omdat dit het eerste stukje Europa is dat de bootvluchtelingen vanuit Libië, waar de meesten vandaan vertrekken, tegenkomen. De asielzoekers komen aan in Italië en willen daar vervolgens blijven.<br> </li>
<li>In Libië heerst chaos. Rebellengroepen vechten er tegen elkaar. Terreurorganisatie IS krijgt er steeds meer macht. Politieagenten zijn corrupt. In deze wanorde grijpen mensenhandelaren hun kans. Ze kopen oude boten op en vragen veel geld aan vluchtelingen die ellende in hun thuisland ontvluchten en die de oversteek willen maken. Door het rustige lenteweer vertrekken er op dit moment veel boten.<br><br><div class="media media-element-container media-default"><div id="file-2895" class="file file-image file-image-jpeg">

        
  
  <div class="content">
    <img title="Deze vluchtelingen konden wél van hun zinkende schip worden gered." height="401" width="634" class="media-element file-default" src="https://7dagen.netlify.app/sites/default/files/ANP-32143672.jpg" alt="">  </div>

  
</div>
</div><br> </li>
<li>‘We kunnen dit probleem alleen oplossen als we ook de mensenhandelaren aanpakken’, vindt Renzi. Zijn landgenote Federica Mogherini, buitenlandchef van de Europese Unie, is het met hem eens. ‘We hebben nu te vaak gezegd dat dit nooit meer mag gebeuren. Het is tijd dat de EU direct een einde maakt aan dit soort tragedies.’<br> </li>
<li>Mogherini heeft meteen een spoedvergadering ingepland met alle buitenlandministers van de EU-lidstaten. Zij hebben maandag overlegd in Luxemburg hoe ze kunnen voorkomen dat er nog meer bootrampen plaatsvinden. Daar is een tienpuntenplan uitgekomen. Zo komt er meer geld voor grensbewaking én reddingsoperaties, gaat er actief gejaagd worden op mensensmokkelaars en worden de asielzoekers die nu in Italië zitten verspreid over andere EU-landen. EU-president Donald Tusk heeft bovendien een speciale top georganiseerd, komende donderdag in Brussel. Dan gaan de regeringsleiders en staatshoofden van de 28 EU-landen om tafel.<br> </li>
<li>Hoog tijd, vinden mensenrechtenorganisaties en de VN. Die zijn woedend op de EU. Want de lidstaten kibbelen al jaren over een oplossing. En ondertussen gaan de rampen maar door. 'Europa moet de handen ineenslaan en schepen inzetten om mensen te redden’, zegt VN-vluchtelingcommissaris António Guterres. 'Dat heeft nu prioriteit.’<br> </li>
<li>Vandaag heeft de Italiaanse politie op Sicilië 24 mensen opgepakt die bij een bende mensenhandelaren zouden horen. De bende zou Afrikaanse immigranten voor veel geld naar asiellanden als Groot-Brittannië, Duitsland, Zweden en Nederland smokkelen. Ze werkten vanuit een opvangcentrum op Sicilië.<br> </li>
<li>Het stuk dat we twee jaar geleden schreven na de grote Lampedusa-ramp lees je<a href="https://7dagen.netlify.app/nieuws/zorgen-om-bootvluchtelingen"> hier</a>. Daarin vertelt Europarlementariër Judith Sargentini over het ingewikkelde vluchtelingenprobleem. En wist je dat er ook particuliere initiatieven zijn om bootvluchtelingen te redden? Lees hier bijvoorbeeld het verhaal van een reddend <a href="https://7dagen.netlify.app/nieuws/miljonairsechtpaar-redt-bootvluchtelingen">miljonairsechtpaar</a>.</li>
</ol><p><em>Meer weten over het Europese vluchtelingenprobleem? In ons <a href="https://7dagen.netlify.app/dossier-vluchtelingen">dossier vluchtelingen</a> kun je al onze artikelen teruglezen.</em></p>  
