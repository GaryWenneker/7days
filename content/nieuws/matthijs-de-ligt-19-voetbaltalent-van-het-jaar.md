---
id: 71dd28f8562d411a8810427a4557ff87
type: nieuws
layout: post
title: "Matthijs de Ligt (19) voetbaltalent van het jaar"
permalink: /nieuws/matthijs-de-ligt-19-voetbaltalent-van-het-jaar/
date: 2022-05-11T19:16:41.067Z
author: 7biA1WiYB
excerpt: "Ajacied Matthijs de Ligt (19) heeft vandaag de Golden Boy Award gewonnen. Dat is een prijs die de Italiaanse sportkrant Tuttosport jaarlijks uitreikt aan het voetbaltalent van het jaar.   "
seo:
  description: "Matthijs de Ligt (19) voetbaltalent van het jaar"
  title: "Matthijs de Ligt (19) voetbaltalent van het jaar"
---
Ajacied Matthijs de Ligt (19) heeft vandaag de Golden Boy Award gewonnen. Dat is een prijs die de Italiaanse sportkrant Tuttosport jaarlijks uitreikt aan het voetbaltalent van het jaar.   

    <p>De verdediger én aanvoerder van Ajax is de tweede Nederlander die deze prijs voor grootste talent (tot 21 jaar) in Europa wint. </p>
<p>Eerder ging de <em>Golden Boy Award</em> bijvoorbeeld naar Lionel Messi, Wayne Rooney en Paul Pogba. De eerste Nederlander die hem kreeg was Rafael van der Vaart. Hij won de prijs in 2003. Matthijs de Ligt volgt nu Kylian Mbappé op, de Franse aanvaller van Paris Saint-Germain die de prijs vorig jaar won.</p>
<p>De winnaar werd dit keer bepaald door 35 voetbaljournalisten uit twintig verschillende Europese landen. Justin Kluivert, afgelopen zomer overgestapt van Ajax naar AS Roma, hoorde ook bij de vijf overgebleven kandidaten. Hij eindigde op de derde plaats.  </p>
<h3>Prijzen</h3>
<p>Matthijs de Ligt begon met voetballen bij FC Abcoude. Op zijn negende maakte hij de overstap naar de jeugdopleiding van AFC Ajax en in 2015 tekende hij zijn eerste contract bij de Amsterdamse club. </p>
<p>De prijs van vandaag is niet de eerste dit jaar. De Ligt was onder andere 'Ajax Talent van het Jaar'. Maar ook de 'Bronzen Schoen Eredivisie' en de 'Johan Cruijff prijs: Grootste talent van de Eredivisie' gingen naar hem.</p>
<h3>Trots</h3>
<p>'Ik ben heel trots', laat De Ligt op de site van Ajax weten. 'Als je kijkt naar wie de award allemaal hebben gewonnen in het verleden. Ik kon het eigenlijk niet geloven. Ik kijk tegen heel veel van die spelers op, maar naar Messi toch wel het meest: iedereen weet wat voor invloed hij heeft gehad op het voetbal. Ik ben enorm trots dat ik met hem in hetzelfde lijstje sta.'</p>
<p>De Ligt vliegt vanavond naar de Italiaanse stad Turijn voor uitreiking.</p>  
