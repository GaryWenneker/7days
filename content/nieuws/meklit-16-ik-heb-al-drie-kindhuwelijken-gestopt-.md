---
id: 410577a843df4c6884c60f4eefd6de35
type: nieuws
layout: post
title: "Meklit (16): 'Ik heb al drie kindhuwelijken gestopt’ "
permalink: /nieuws/meklit-16-ik-heb-al-drie-kindhuwelijken-gestopt-/
date: 2022-05-11T19:16:41.067Z
author: 7biA1WiYB
excerpt: "Je als meisje veilig voelen. Naar school gaan. Na je achttiende trouwen, als je dat wil, met iemand die je zelf kiest. Klinkt voor jou misschien logisch, maar in sommige landen is het met meisjesrechten slecht gesteld. In die landen zijn steeds meer jongeren actief die opstaan voor hun rechten. Zo ook Meklit (16) uit Ethiopië.  "
seo:
  description: "Meklit (16): 'Ik heb al drie kindhuwelijken gestopt’ "
  title: "Meklit (16): 'Ik heb al drie kindhuwelijken gestopt’ "
---
Je als meisje veilig voelen. Naar school gaan. Na je achttiende trouwen, als je dat wil, met iemand die je zelf kiest. Klinkt voor jou misschien logisch, maar in sommige landen is het met meisjesrechten slecht gesteld. In die landen zijn steeds meer jongeren actief die opstaan voor hun rechten. Zo ook Meklit (16) uit Ethiopië.  

    <p>Twintig van deze kinderrechtenverdedigers, jongeren uit verschillende landen in Azië en Afrika die onderdeel uitmaken van de Girls Advocacy Alliance (informatie hierover vind je onderaan dit artikel), ontmoetten elkaar afgelopen week in Nederland. Om ervaringen te delen en hun verhalen te vertellen, aan iedereen die het horen wil. Samen met haar mede-<em>youth-advocates</em> ging Meklit op een bootje door de grachten van Amsterdam. ‘Jullie kunnen hier gewoon zelf meren maken!’, roept ze daarover verrukt.</p>
<h3>Trouwen</h3>
<p>Maar ze is niet (alleen) voor de lol hiernaartoe gekomen. De activiste heeft een verhaal te delen. Als voorzitter van de <em>girls club</em> op haar school strijdt ze voor jonge meisjes in haar regio. Die krijgen niet dezelfde kansen als jongens, vertelt ze: ‘Ze worden beschouwd als hulpjes en als ondergeschikt aan mannen. Ze worden gedwongen jong te trouwen en te gaan werken, vooral op het platteland. Ondanks dat het ook volgens de wet niet mag om te trouwen als je nog geen achttien bent.’</p>
<h3>Negen</h3>
<p>Zo’n 40% van de meisjes in Ethiopië is voor hun achttiende verjaardag getrouwd. Zelf heeft Meklit het geluk dat ze uit een familie komt waar studeren normaal is. ‘Ouders die weinig geld hebben, denken soms dat ze het goede doen door hun dochter te laten trouwen met iemand uit een rijkere familie. Soms gebeurt het zelfs met meisjes van negen. Dan wordt er van je verwacht dat je kinderen baart en de rest van je leven huisvrouw blijft. Dat is niet alleen zonde van de toekomst van zo’n meisje, maar het kan ook gezondheidsproblemen opleveren als ze jong zwanger raakt.’</p>
<h3>Stoppen</h3>
<p>Meklit ziet het op haar eigen school gebeuren. Ze geeft daarom trainingen, die jongeren - ook jongens - moet leren dat een meisjesleven meer waard is dan trouwen en kinderen krijgen alleen. Maar ze gaat nog verder in haar activisme. ‘Ik heb al drie keer een kindhuwelijk gestopt. Als ik er lucht van krijg dat zoiets georganiseerd wordt, schakel ik de politie in. Samen met hen ga ik dan naar zo’n feest toe. Ze checken of het kind echt minderjarig is. Als dat zo is, worden de organisatoren van het huwelijk opgepakt.’ Toch is daarmee het probleem niet verdwenen, zegt ze. ‘De straffen zijn veel te laag. Na twee dagen cel komen daders weer vrij of ze kopen ambtenaren om.’ Teruggaan naar de ouders om het gesprek met ze aan te gaan, durft Meklit niet. ‘Dan ben ik bang voor onveilige situaties.’</p>
<h3>Flyeren</h3>
<p>Er is, kortom, nog genoeg te verbeteren. Meklit heeft in Nederland veel van haar mede-advocates gesproken. Mishal uit Bangladesh inspireerde me. Hij vertelde dat je kunt flyeren bij de mensen uit de gemeenschap. En dat je niet alleen geld moet inzamelen, maar mensen juist ook kunt helpen met het vinden van werk.’</p>
<h3><em>Mini-politici</em></h3>
<p><em>Politici in de dop, zo zou je ze kunnen omschrijven. Meklit maakt als youth advocate deel uit van de Girls Advocacy Alliance (GAA): een samenwerking van Plan International Nederland, Defence for Children-ECPAT, Terre des Hommes en het ministerie van Buitenlandse Zaken. Ze worden getraind om te strijden voor gelijke rechten en kansen voor meisjes en om daarvoor te lobbyen bij mensen met invloed. Zoals ouders van kwetsbare meisjes, een burgemeester of de schooldirecteur, maar ook bij politici en journalisten.</em></p>
<p><em>Foto Meklit: Daniella van Bergen</em></p>  
