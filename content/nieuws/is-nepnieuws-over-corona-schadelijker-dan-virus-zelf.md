---
id: 70a3eb444df84018996575e5423e3c97
type: nieuws
layout: post
title: "Is (nep)nieuws over corona schadelijker dan virus zelf?"
permalink: /nieuws/is-nepnieuws-over-corona-schadelijker-dan-virus-zelf/
date: 2022-05-11T19:16:41.067Z
author: 7biA1WiYB
excerpt: "Met al ruim meer dan honderd patiënten, raken steeds meer Nederlanders besmet met corona. Ook online verspreidt het zich als een soort virus. Van nieuwe cijfers tot fake news en complottheorieën. Hoe schadelijk is die stroom aan (nep)berichten eigenlijk?  "
seo:
  description: "Is (nep)nieuws over corona schadelijker dan virus zelf?"
  title: "Is (nep)nieuws over corona schadelijker dan virus zelf?"
---
Met al ruim meer dan honderd patiënten, raken steeds meer Nederlanders besmet met corona. Ook online verspreidt het zich als een soort virus. Van nieuwe cijfers tot fake news en complottheorieën. Hoe schadelijk is die stroom aan (nep)berichten eigenlijk?  

    <p>'Het zorgt ervoor dat het probleem groter lijkt dan het is’, zegt Bastiaan Rutjens, sociaalpsycholoog aan de Universiteit van Amsterdam. ‘Hoe meer je te zien krijgt van een bepaald risico, hoe zwaarder je eraan gaat tillen. Het is net als bij vliegtuigongelukken. Veel mensen zijn banger om te vliegen dan om in een auto te stappen, terwijl autorijden qua risico gevaarlijker is. Dat komt omdat vliegtuigongelukken altijd breed worden uitgemeten in de media en auto-ongelukken niet. Daardoor overschatten mensen het risico van vliegen. Dat zie je nu met corona ook gebeuren. Er wordt heel veel over gezegd, geschreven en gedeeld. Je ziet het continu voorbijkomen.’</p>
<h3>Na-aperij</h3>
<p>Hoe mensen daarop reageren verschilt. De een is nu eenmaal sneller bang dan de ander, om allerlei verschillende redenen. ‘Maar je ziet dat we elkaar ook aansteken en er een sociaal virus ontstaat, een paniekvirus. Als je bijvoorbeeld maar genoeg mensen met een mondkapje ziet, denk je: dit is de norm.’ Dat geldt ook voor elkaar de hand schudden. Het wordt niet afgeraden om dat te doen, toch zijn er steeds meer mensen die het laten. ‘Ook dat is sociale na-aperij. Maar mensen denken: <em>better safe than sorry</em>. Je wilt jezelf niet voor je kop hoeven slaan omdat je toch aangestoken bent nadat je iemand een hand gaf. Ook al is de kans is nihil. Dit draagt allemaal bij aan het creëren van paniek en angst, terwijl dat niet nodig is.’</p>
<h3>Argwaan</h3>
<p>Naast <a href="https://7dagen.netlify.app/nieuws/dit-waarom-het-zoveel-over-corona-gaat" target="_blank">alle nieuwsberichten</a>, wordt er ook een hoop onzin gedeeld. Van verkeerde besmettingscijfers tot complottheorieën. ‘De overkill van nepberichten kan schadelijker zijn dan het coronavirus zelf. Je ziet het bijvoorbeeld aan de economie. De beurs is mede daardoor ontzettend gezakt, om het nog mild uit de drukken. En er zijn ook sociale consequenties. Er zijn mensen die argwanender naar Aziatische medeburgers kijken. Die krijgen impliciet de schuld of mensen verwachten op basis van uiterlijk dat zij het virus bij zich dragen.’ Inmiddels gaat het verder dan dat. ‘Mijn vrouw liep op straat en moest een paar keer hoesten. Iemand die voor haar liep, keek boos om en rende daarna hard weg. Echt bizar!’</p>
<h3>Verzinnen</h3>
<p>Maar waar komen die verhalen vandaan? ‘Dat heeft te maken met het feit dat het coronavirus onbekend is. Dat maakt het eng. Mensen willen nou eenmaal controle hebben. Een manier om dat te doen is door een verhaal te verzinnen. Op het moment dat je zegt: het virus is gecreëerd door de overheid van China (één van de complottheorieën, red.) is er een duidelijke oorzaak. Hoe erg het ook is, het geeft een gevoel van controle. Over het algemeen vinden mensen onzekerheid niet prettig. Dan hebben ze liever een duidelijk verhaal. Zelfs als het een vergezochte complottheorie is. En het helpt niet dat dit soort verhalen via social media zo snel verspreiden.’ Toch is het niet ingewikkeld om je hoofd koel te houden: ‘Ik adviseer om de informatie op de <a href="https://www.rivm.nl/coronavirus/covid-19" target="_blank">website van het RIVM</a> in de gaten te houden.’</p>  
