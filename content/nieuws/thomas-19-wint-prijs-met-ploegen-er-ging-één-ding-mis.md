---
id: a33dc94b13874202bae292bf20da84fa
type: nieuws
layout: post
title: "Thomas (19) wint prijs met ploegen: 'Er ging één ding mis'"
permalink: /nieuws/thomas-19-wint-prijs-met-ploegen-er-ging-één-ding-mis/
date: 2022-05-11T19:16:41.067Z
author: 7biA1WiYB
excerpt: "Landbouwgrond zó mooi omploegen, dat het er superstrak uitziet en dat er daarna makkelijk gezaaid kan worden. Thomas (19) uit Rolde is er heel goed in. Hij werd zaterdag derde tijdens de Internationale Jeugd-ploegkampioenschappen in Estland.  "
seo:
  description: "Thomas (19) wint prijs met ploegen: 'Er ging één ding mis'"
  title: "Thomas (19) wint prijs met ploegen: 'Er ging één ding mis'"
---
Landbouwgrond zó mooi omploegen, dat het er superstrak uitziet en dat er daarna makkelijk gezaaid kan worden. Thomas (19) uit Rolde is er heel goed in. Hij werd zaterdag derde tijdens de Internationale Jeugd-ploegkampioenschappen in Estland.  

    <h3>Hoe ben je in Estland terechtgekomen?</h3>
<p>'Ik doe de opleiding tot loonwerker op het AOC Terra in Emmen. Daar heb ik geleerd om te ploegen en dat vond ik gelijk al heel leuk. Ik kwam erachter dat je ook wedstrijden kunt doen en ik ben een keer eerste en een keer derde geworden tijdens een wedstrijd in Nederland. Mijn leraren vonden dat zo goed dat ze vroegen of ik mee wilde doen met deze internationale wedstrijd.'</p>
<h3>Hoe ging dat?</h3>
<p>'Ik ging samen met drie andere Nederlandse ploegers en twee begeleiders naar Estland. Er stonden 25 trekkers en we moesten een lootje trekken om te bepalen op welke trekker je de wedstrijd moest doen. Bij mij ging het zo goed dat ik derde ben geworden. Maar ook de andere Nederlanders hebben het heel goed gedaan. Zij zijn vierde, zesde en dertiende geworden.'</p>
<h3>Wat is de kunst van het ploegen?</h3>
<p>'Je moet heel secuur, netjes en recht rijden. De grond moet overal mooi bedekt zijn met een zwarte laag. Het is dus heel belangrijk dat je goed uitkomt, zodat je geen stukje grond overhoudt.'</p>
<h3>Is dat bij jou gelukt?</h3>
<p>'Er ging één ding mis: onderweg kwam ik twee grote stenen tegen, waardoor mijn ploeg omhoog schoot en een knik in mijn ploegwerk kwam. Toen heb ik de jury erbij gehaald en omdat ik er niks aan doen heb ik geen strafpunten gekregen. Verder ging het goed. Aan het einde heb ik de ploeg zo bijgesteld, dat ik zo weinig mogelijk ruimte overhield.'</p>
<h3>Wat vind je er zo leuk aan?</h3>
<p>'Je moet erg prutsen en secuur werken en daar heb ik wel echt iets mee. Ploegen is meten. Je moet precies goed uitkomen en dat vind ik heel leuk. Werken op een groot veld met een grote trekker vind ik lang niet zo uitdagend.'</p>
<h3>Werk je zelf ook als ploeger?</h3>
<p>'Ik heb een eigen bedrijfje en ik verhuur mezelf om klussen met mijn kleine trekker te doen. Daar ben ik twee jaar geleden mee begonnen door briefjes op te hangen in supermarkten en ik heb al best wat vaste klanten. Ik zaai bijvoorbeeld gras of ik egaliseer tuinen. Ik heb wel een ploeg, maar die gebruik ik dus niet voor mijn werk. Dat is meer een hobby. Ik wil wel aan nog meer wedstrijden meedoen!'</p>  
