---
id: cec63fb307344319b278981293042275
type: nieuws
layout: post
title: "Opdracht: Minecraft je eigen school"
permalink: /nieuws/opdracht-minecraft-je-eigen-school/
date: 2022-05-11T19:16:41.067Z
author: 7biA1WiYB
excerpt: "Wie op het Vechtdal College in Hardenberg zit, hoeft school letterlijk en figuurlijk niet te missen. Leerlingen bouwen daar hun eigen schoolgebouw na in Minecraft. ‘Dit is iets wat ik anders nooit zou meemaken.’   "
seo:
  description: "Opdracht: Minecraft je eigen school"
  title: "Opdracht: Minecraft je eigen school"
---
Wie op het Vechtdal College in Hardenberg zit, hoeft school letterlijk en figuurlijk niet te missen. Leerlingen bouwen daar hun eigen schoolgebouw na in Minecraft. ‘Dit is iets wat ik anders nooit zou meemaken.’   

    <p>Twee docenten van het Vechtdal, Ewout Warringa en Erik Post, geven samen het vak Technologie. Ze werken al langer met Minecraft in de klas. ‘Ze wilden ons zelf aan de slag laten gaan’, vertelt brugklasser Wout (12). Om het gemis van sport en andere leuke dingen te verzachten, zetten hun docenten dit project op poten. Wat de leerlingen precies doen? ‘Onze school vanaf steen één digitaal opnieuw opbouwen’, vertelt Bente (15) uit havo 2. ‘Het werkt zo: je krijgt een code waarmee je van 18.00 tot 21.00 uur kunt inloggen. We begonnen met een vlakke wereld met niks erop. Daarop zijn we met blokken gaan bouwen met de bouwtekeningen die we van de school kregen.’  </p>
<h3>Verhoudingen </h3>
<p>Leerlingen uit alle klassen kunnen meebouwen. Daar hebben ze wel Windows 10 voor nodig. Meestal zijn er zo’n twaalf trouwe bouwers online. ‘Ik doe het vijf à zes keer per week. Het is gewoon zo leuk’, zegt Wout. ‘Het is techniek, maar dan ook echt met nieuwe technieken.’ Samenwerken is essentieel. ‘We chatten ondertussen met elkaar over waar iedereen mee bezig gaat, anders sluit het niet goed op elkaar aan.’ Dat doet ook Bente. ‘Dan zeggen we tegen elkaar: “Ik bouw de gangen, richt jij dat ene lokaal in?” Als je dat niet doet, bouwt de één enorme lokalen en de ander heel kleine, en dan kloppen de verhoudingen niet meer.’  </p>
<p>Meekijken met het bouwen? Check hier de livestream: <em>(Het artikel loopt door onder het filmpje)</em></p>
<p><div class="media media-element-container media-default"><div id="file-540189" class="file file-video file-video-youtube">

        <h2 class="element-invisible"><a href="/files/bouw-van-vechtdal-college">Bouw van Vechtdal College</a></h2>
    
  
  <div class="content">
    <div class="media-youtube-video media-element file-default media-youtube-1">
  <iframe class="media-youtube-player" width="640" height="390" title="Bouw van Vechtdal College" src="https://www.youtube.com/embed/-ppR9eqtuHE?wmode=opaque&controls=" name="Bouw van Vechtdal College" frameborder="0" allowfullscreen="">Video van Bouw van Vechtdal College</iframe>
</div>
  </div>

  
</div>
</div>
<h3>Gemeentehuis </h3>
<p>Soms is het best lastig, vindt Wout. ‘Dan kom je er niet uit en moet je een heel stuk weer opnieuw bouwen, maar meestal lukt het wel.’ Bente is meer van de details dan de grote lijnen. ‘Ik bouw vooral interieur. Zoals lokalen inrichten met tafels en stoelen. Ik probeer meestal gewoon wat. Ronde dingen maken lukt alleen niet, want in het spel is alles vierkant.’ Omdat de scholen langer dicht blijven, is het project inmiddels uitgebreid. Bente: ‘Nu bouwen we de hele stad er ook omheen. De Jumbo en het gemeentehuis enzo.’ Of de leerlingen er ook een cijfer voor krijgen, is nog niet duidelijk. Het project is zo succesvol, dat scholen in Emmen, Amsterdam en Soest het inmiddels ook doen. En er is meer interesse. Bente snapt dat wel. ‘Het is gewoon hartstikke leuk. Iets wat je anders nooit zou meemaken. En veel beters heb ik ook niet te doen.’  </p>  
