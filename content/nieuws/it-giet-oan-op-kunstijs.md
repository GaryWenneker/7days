---
id: 07dc73b02ddc4e1d87c6c455380eaa46
type: nieuws
layout: post
title: "It giet oan (op kunstijs)"
permalink: /nieuws/it-giet-oan-op-kunstijs/
date: 2022-05-11T19:16:41.067Z
author: 7biA1WiYB
excerpt: "Schaatsfans verlangen al twintig jaar naar de bijna magische Friese spreuk: It giet oan! Want pas dan komt er ein-de-lijk weer een Elfstedentocht. Maar bij ijsbaan Flevonice zijn ze het wachten op kneiterkoud winterweer zat. Daar wordt vandaag de Elfsteden Challenge gehouden: 66 rondjes (en dus 200 kilometer) keihard afzien.  "
seo:
  description: "It giet oan (op kunstijs)"
  title: "It giet oan (op kunstijs)"
---
Schaatsfans verlangen al twintig jaar naar de bijna magische Friese spreuk: It giet oan! Want pas dan komt er ein-de-lijk weer een Elfstedentocht. Maar bij ijsbaan Flevonice zijn ze het wachten op kneiterkoud winterweer zat. Daar wordt vandaag de Elfsteden Challenge gehouden: 66 rondjes (en dus 200 kilometer) keihard afzien.  

    <p>In het donker vertrekken vanuit een kooi (<em>met de bek veur t hek</em> zoals Elfsteden-held Erik Hulzebosch eens zo treffend zei), klunen, stempelen, wind tegen én mee, gezellige dweilorkesten, 200 kilometer lang afzien, op tijd binnenkomen en alleen dán een kruisje opgespeld krijgen: zoals het bij de Elfstedentocht in Friesland gaat, zo zal het ook gaan bij de Elfsteden Challenge in Biddinghuizen, beloofde de organisatie.</p>
<h3>66 rondjes</h3>
<p>Alleen leidt de route niet in één rondje langs elf Friese steden, maar schaatsen de deelnemers 66 dezelfde rondjes. De kans op verkeerd rijden is daarmee uitgesloten, maar veel variatie tegelijkertijd ook. Om toch zoveel mogelijk het echte Elfsteden-gevoel te behouden, liggen de stempelposten net zo ver uit elkaar als bij de echte tocht.</p>
<p>Om 7.00 uur zijn de challengers vertrokken. Ze hebben precies dertien uur om de tocht te voltooien. Voor wie twee seconden later finisht of onderweg vergeet te stempelen, is de jury net zo hard als het ijs op de baan: dan gaat het kruisje aan je ijskoude neus voorbij!</p>
<p><em>Het kan altijd anders...</em><br>Wist je dat de Elfstedenroute niet alleen per schaats wordt afgelegd? De tocht is ook al eens fietsend (en waterfietsend), wandelend, rennend, varend (met zonneboten), steppend en zwemmend gedaan!</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze <a href="https://7dagen.netlify.app/whatsapp">gratis WhatsApp-dienst</a>, download onze <a href="https://7dagen.netlify.app/app">gratis app</a> of neem een <a href="https://abonneren.sevendays.nl/abonneren/abonnementen/ae/artikel">proefabonnement </a>op de krant!</em></p>  
