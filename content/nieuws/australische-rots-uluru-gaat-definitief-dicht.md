---
id: ef02dffc6ef64e1eb0d515c68070ff14
type: nieuws
layout: post
title: "Australische rots Uluru gaat definitief dicht"
permalink: /nieuws/australische-rots-uluru-gaat-definitief-dicht/
date: 2022-05-11T19:16:41.067Z
author: 7biA1WiYB
excerpt: "Het was de laatste tijd nogal een chaos op en rond de Uluru. Het stikte er van de toeristen die de beroemde rode rots in Australië nog snel even van dichtbij wilden bewonderen. Uluru zou namelijk voorgoed dicht gaan. Die dag is nu aangebroken.  "
seo:
  description: "Australische rots Uluru gaat definitief dicht"
  title: "Australische rots Uluru gaat definitief dicht"
---
Het was de laatste tijd nogal een chaos op en rond de Uluru. Het stikte er van de toeristen die de beroemde rode rots in Australië nog snel even van dichtbij wilden bewonderen. Uluru zou namelijk voorgoed dicht gaan. Die dag is nu aangebroken.  

    <p>De kampeerplekken in de buurt van Uluru waren de afgelopen weken bommetjevol. Veel toeristen besloten daarom maar illegaal langs de weg te gaan kamperen. En óp de Uluru was het haast net zo druk als laatst op de Mount Everest. Op de foto’s die mensen van hun bezoek aan de rots op social media plaatsten zie je de toeristen als mieren omhoogklauteren, in lange rijen naar de top. Terwijl er toch echt al tijden bordjes staan met ‘Alsjeblieft niet klimmen’.</p>
<h3>Kijken, niet aankomen</h3>
<p>Veel mensen vatten dat meer op als een vriendelijk advies dat je best in de wind kunt slaan. En dat is een doorn in het oog van de Anangu. Of misschien beter gezegd: een dolksteek in hun hart. Want voor deze oorspronkelijke bewoners van de streek is de Uluru al 22.000 jaar een heilige plaats die nauw verbonden is met hun mythologie, de Tjukurpa. Allerlei scheuren, gaten, grottekeningen en facetten in het gesteente hebben een bepaalde betekenis en zijn met elkaar verbonden via de Tjukurpa. Zo’n plaats moet je met respect behandelen, vinden de Anangu. Kijken, niet aankomen.<div class="media media-element-container media-default"><div id="file-538666" class="file file-image file-image-jpeg">

        
  
  <div class="content">
    <img alt="Foto EPA" title="Foto EPA" height="4024" width="6048" class="media-element file-default" data-delta="1" src="https://original.sevendays.nl/sites/default/files/ANP-378328897.jpg">  </div>

  
</div>
</div>
<h3>Van een afstandje</h3>
<p>Maar veel rotskijkers lieten het niet bij kijken alleen. Ze wilden per se naar boven klimmen om vanaf het plateau het uitzicht op de woestijn waarin-ie ligt te bewonderen. Per jaar deden zo’n 300.000 toeristen dat. Maar daarmee stapten ze dus met hun botte bergschoenen bovenop het heiligdom. Bovendien lieten veel van hen onderweg afval slingeren. En sommigen plasten zelfs op de Uluru. Heiligschennis ten top! En ook funest voor het grote rode gevaarte dat uit zacht zandsteen bestaat.</p>
<p>Na aanhoudend protest van de Anangu heeft de Australische regering een paar jaar geleden al besloten dat de rots maar beter helemaal dicht kan. Nu is het dus zover. Wie 'm toch probeert te beklimmen krijgt een boete van 390 euro aan z'n (korte) broek. Toch kan Uluru ook na oktober gewoon op de bucketlist blijven staan. Bezoekers kunnen er van alles leren over de geschiedenis van de rots en de cultuur van de Anangu. Bovendien: misschien is de rots, die met de stand van de zon magisch meekleurt van vurig rood naar warm okergeel en oranjeroze, van een afstandje nog wel mooier dan van dichtbij.</p>  
