---
id: 75213e1fe15b450b812212085c800769
type: nieuws
layout: post
title: "Hebben dieren menselijke eigenschappen?"
permalink: /nieuws/hebben-dieren-menselijke-eigenschappen/
date: 2022-05-11T19:16:41.067Z
author: 7biA1WiYB
excerpt: "Kat Meredith is volgens haar baasje Taylor Swift een stoer beest en het paard Eve van Britt Dekker houdt van knuffelen. We kennen vaak menselijke eigenschappen toe aan onze dieren. Kan dat?  "
seo:
  description: "Hebben dieren menselijke eigenschappen?"
  title: "Hebben dieren menselijke eigenschappen?"
---
Kat Meredith is volgens haar baasje Taylor Swift een stoer beest en het paard Eve van Britt Dekker houdt van knuffelen. We kennen vaak menselijke eigenschappen toe aan onze dieren. Kan dat?  

    <p>Volgens wetenschapper Kees van Oers wel. Hij werd deze maand door de het Nederlands Instituut voor Ecologie aan de Universiteit Wageningen aangesteld als bijzonder hoogleraar dierpersoonlijkheid. ‘Er wordt al wel onderzoek naar gedaan’, vertelt Van Oers. ‘Maar daar zit nog weinig structuur in. We weten bijvoorbeeld dat elk hondenras een bepaald karakter heeft maar binnen een ras is ook elk dier weer anders. En dat is maar goed ook, want zo heeft een groep dieren alle eigenschappen in huis voor elke situatie.’</p>
<h3>Goed stel</h3>
<p>Als je een nieuw huisdier wilt is het goed om te weten of je een schuchter, een brutaal of een actief beest uitzoekt. En ook dierentuinen kunnen deze kennis goed gebruiken. Als je zeldzame dieren wilt laten paren bijvoorbeeld. ‘De dieren die bij elkaar zitten moeten elkaar natuurlijk wel leuk vinden. Dieren met verschillende karakters passen goed bij elkaar, weten we al. Zo zet je een bazig mannetje bijvoorbeeld bij een rustig vrouwtje. Dan gedragen ze zich als ouders niet hetzelfde en dat is weer goed voor de jonkies’. </p>
<h3>Groepsdieren</h3>
<p>Zo’n persoonlijkheidsonderzoek heeft Van Oers zelf in het verleden al toegepast op koolmezen. ‘We hebben koolmezen in een ruimte gelaten die ze niet kennen. De vogels zijn altijd op zoek naar voedsel en dat doen ze op verschillende manieren. Je hebt langzame vogels, die alles heel goed onderzoeken en je hebt koolmezen die juist heel snel gaan. Dat zegt veel over hun openheid voor nieuwe ervaringen. Verder hebben we gekeken hoe sociaal de dieren zijn. Zijn ze graag alleen of bij andere koolmezen in de buurt? We hebben ze een zendertje gegeven en een tijdje gevolgd. Eigenlijk is het bij de vogels net als bij mensen: er zijn koolmezen met heel veel vrienden en koolmezen die liever alleen zijn.’ </p>
<h3>Steden</h3>
<p>Het gedrag van dieren lijkt vaker op dat van mensen. In grote steden is er bijvoorbeeld meer agressie dan in dorpen en dat is bij vogels ook zo. ‘Koolmezen zijn in steden veel brutaler dan in het bos en brengen minder jongen groot. In het begin dachten we dat het komt omdat ze meer mensen gewend zijn, maar het blijkt ook te komen doordat ze bijvoorbeeld op een andere manier voedsel moeten zoeken. Als steden steeds groter worden, is dat dus niet goed voor de koolmezen.’ </p>
<h3>De invloed van je omgeving</h3>
<p>De wetenschapper is in mei begonnen met zijn nieuwe onderzoek. ‘Ik ga nu kijken of de omgeving invloed heeft op het karakter van jonge dieren en of de hersenen daardoor veranderen. Dat doe ik bijvoorbeeld door een nestje baby-koolmezen bij andere ouders te zetten en te kijken of ze eigenschappen van hen overnemen en of ze die ook overgeven aan de volgende generaties.’ Volgens van Oers is het gedrag van koolmezen vergelijkbaar met veel andere dieren. Meer te weten komen over dieren is niet de enige reden van het onderzoek. ‘Eigenlijk staat de natuur model voor ons eigen leven. Zo leren we dus ook meer over de mens.’</p>  
