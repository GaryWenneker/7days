---
id: abc09e0b404544f6a215239d30340f1d
type: nieuws
layout: post
title: "Vijf vragen over Tikkie-bedelaars"
permalink: /nieuws/vijf-vragen-over-tikkie-bedelaars/
date: 2022-05-11T19:16:41.067Z
author: 7biA1WiYB
excerpt: "Je hebt vast wel eens een Tikkie gekregen of verstuurd. Het snelle betaalsysteem is razend populair, maar kent ook een gevaarlijke trend.  "
seo:
  description: "Vijf vragen over Tikkie-bedelaars"
  title: "Vijf vragen over Tikkie-bedelaars"
---
Je hebt vast wel eens een Tikkie gekregen of verstuurd. Het snelle betaalsysteem is razend populair, maar kent ook een gevaarlijke trend.  

    <p>Sommige Instagrammers veranderen in een soort Tikkie-bedelaars. Ze vragen geld aan volgers om bijvoorbeeld een nieuwe telefoon te kunnen kopen. Vijf vragen en antwoorden over dit fenomeen.</p>
<h3>1. Wat is Tikkie ook alweer?</h3>
<p>Moet een vriend of vriendin het eten dat je in de pauze hebt gekocht, nog terugbetalen? Dan stuur je hem of haar gewoon een Tikkie! In plaats van geld overmaken naar een andere bankrekening of cash betalen, ga je naar de Tikkie-app en stuur je een linkje (dat gekoppeld is aan je bankrekening) naar een betaalverzoek via WhatsApp. De ontvanger tikt dat verzoek af en...klaar is kees. In no-time heb je je geld terug.</p>
<h3>2. Wat doen Tikkie-bedelaars?</h3>
<p>Sinds kort heeft Tikkie een nieuwe functie. Je kunt nu iemand anders zelf laten bepalen hoeveel hij of zij betaalt. Daar maken veel jongeren gebruik van. Willen ze ergens voor sparen? Dan zetten ze een Tikkie op social media. Volgers kunnen dan helpen om dat spaardoel te halen door een klein bedrag te doneren. Net een soort goed doel dus. Alleen heeft dat 'goede doel' vaak niets te maken met een ziekte of met uitsterven bedreigde dieren, maar betaal je mee aan een nieuwe iPhone of - ja écht - een pak kaas.</p>
<h3>3. Hoe is de hype geworden?</h3>
<p>Steeds meer jongeren maken een Instagram-account voor hun eigen spaardoel. Dat heeft vooral te maken met kopieergedrag, denkt trendwatcher Jarno Duursma. ‘Iemand is ermee begonnen. Die jongeren zien het bij een ander en denken: "Wauw, dat is een slim idee! Jammer dat ik het zelf niet heb bedacht." En dan maken ze ook zo’n account’, vertelt hij aan <em><a href="https://nos.nl/op3/artikel/2289462-bank-treedt-op-tegen-tikkie-accounts-op-instagram.html">NOS</a></em>.</p>
<h3>4. Waarom is Tikkie tegen?</h3>
<p>Tikkie is onderdeel van ABN Amro en die zijn niet blij met de trend. Ze proberen zoveel mogelijk bedel-accounts uit de lucht te halen. De bedelaars misbruiken vaak het Tikkie-logo door het als profielfoto in te stellen. Ook zijn er accounts die net doen alsof ze een Tikkie sturen, maar een link sturen naar een heel andere site die bijvoorbeeld je webcam hackt. Gevaarlijk dus!</p>
<h3>5. Zijn er nog meer gevaren?</h3>
<p>Volgens Jarno Duursma is het verder vrij onschuldig. Het gaat namelijk meestal maar om kleine bedragen. Daarnaast zijn de Tikkie-bedelaars over het algemeen vrij jong. Die zijn voor criminelen niet zo interessant, want daar valt weinig geld te halen. Toch moeten we wel oppassen. Veel van zulke accounts plaatsen van wie ze Tikkie’s krijgen. Daardoor staan jouw gegevens inclusief bankrekeningnummer opeens online. Die gegevens zouden criminelen dan weer kunnen gebruiken.</p>  
