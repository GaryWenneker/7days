---
id: d21d0b3b29e04234baf8b0f183b65250
type: nieuws
layout: post
title: "Geweigerd door het gymnasium"
permalink: /nieuws/geweigerd-door-het-gymnasium/
date: 2022-05-11T19:16:41.067Z
author: 7biA1WiYB
excerpt: "Ze heeft pijn aan haar voeten van alle voorlichtingsavonden en een zere kop van alle reclamepraatjes van docenten, maar achtstegroeper Puk heeft eindelijk d'r favoriete middelbare school uitgekozen: een gymnasium. Maar dan weigert die school toe te laten, omdat haar cijfers in groep zes niet hoog genoeg waren... Het blijkt groep-achtleerlingen regelmatig te overkomen. Maar mag dat wel?  "
seo:
  description: "Geweigerd door het gymnasium"
  title: "Geweigerd door het gymnasium"
---
Ze heeft pijn aan haar voeten van alle voorlichtingsavonden en een zere kop van alle reclamepraatjes van docenten, maar achtstegroeper Puk heeft eindelijk d'r favoriete middelbare school uitgekozen: een gymnasium. Maar dan weigert die school toe te laten, omdat haar cijfers in groep zes niet hoog genoeg waren... Het blijkt groep-achtleerlingen regelmatig te overkomen. Maar mag dat wel?  

    <p><strong>Mag een school leerlingen weigeren op basis van een speurtochtje in het dossier?</strong><br>Nee. Elke basisschoolleerling krijgt aan het einde van groep 8 een schooladvies mee. Dat is gebaseerd op de de resultaten die een kind de afgelopen jaren heeft gehaald, de ervaring van de juf of meester én (in beperkte mate) de CITO-toets. Vorig jaar is bepaald dat middelbare scholen het schooladvies moeten opvolgen. Als Puks basisschool zegt dat ze vwo kan, dan is dat dus zo. Punt uit.</p>
<p><strong>Eigenlijk ook best logisch, toch?</strong><br>Dat zou je denken. Maar veel gymnasia willen zelf bepalen of ze een leerling op hun school vinden passen of niet. Ze vragen kinderen om extra toelatingstoetsen te maken, of ze duiken in de dossiers die juffen en meesters jarenlang hebben bijgehouden (het leerlingvolgsysteem). Ze houden zich dus niet aan de wet. </p>
<p><strong>Waarom vertrouwen die gymnasia niet op het schooladvies van de basisschool?</strong><br>Omdat je op het gymnasium meer vakken moet doen dan op het atheneum. Dat is dus zwaarder. 'Je wil dat de kinderen die naar het gymnasium komen, daar echt op hun plek zijn,' zei rector Joke Haasbeek van de Haagse school Haganum donderdag in het AD. Het weigeren van leerlingen die ongeschikt zijn is in haar ogen 'juist in het belang van het kind.' </p>
<p>'Leerlingen hebben zes uur per week les in klassieke talen. Die uren kunnen gewone vwo-leerlingen in andere vakken steken,' legt Angelike van Erp, managementassistent op het Utrechts Stedelijk Gymnasium, uit. Haar school houdt zich gewoon aan de regels, maar ze begrijpt best dat gymnasia liever wat meer invloed hebben. 'Als de overheid ons wat meer vrijheid zou geven, zouden wij ook wel gaan brainstormen over een selectieprocedure.'</p>
<p><strong>Daar zit wat in. Waarom is er eigenlijk geen apart gymnasiumadvies?</strong><br>Een vwo-advies betekent dat je zowel gymnasium als atheneum aankunt. 'Er zijn wel degelijk basisscholen die een gymnasiumadvies geven aan leerlingen van wie zij verwachten dat ze wat extra's kunnen,' zegt Harm van Gerven van de PO-raad (een basisscholen-organisatie). 'Maar er zijn inderdaad geen vaste afspraken over.' Dat komt wellicht doordat de vakken die atheneum- en gymnasiumleerlingen volgen van hetzelfde niveau zijn. Gymnasiumleerlingen hoeven kort gezegd niet slimmer te zijn, ze moeten alleen meer vakken volgen.</p>
<p>'De schooladvies-wet is pas een jaar geleden ingesteld. Als blijkt dat dit een struikelblok is, moeten we misschien eens overleggen over een apart gymnasiumadvies. Maar ik vind het nu nog wat te vroeg,' vult Van Gerven aan. </p>
<p><strong>Oké, dus een leerling met vwo-advies móet toegelaten worden op een gymnasium of atheneum. Maar wat als Puk nou veel liever naar de havo gaat?</strong><br>Dat mag natuurlijk. Als Puk slim genoeg is voor het gymnasium, maar zich liever op haar turncarrière richt, dan kan ze ervoor kiezen een school van ander niveau te kiezen omdat die beter bij haar past. Maar dat is háár keuze (en die van haar ouders). De middelbare school mag zich er niet ongevraagd mee bemoeien. </p>
<p><strong>Zijn er eigenlijk redenen waarbij scholen wél leerlingen mogen weigeren?</strong><br>Ja, het blijft altijd even spannend of een leerling toegelaten wordt op de school van z'n keuze. Als een school vol is, is-ie namelijk vol. Dan kunnen de cijfers nog zo hoog zijn, maar past een leerling er gewoon niet meer bij. Een andere reden om een kind te weigeren is als dat kind de overtuiging van een school niet aanhangt. Als Puk niet katholiek hervormd is, terwijl de school daar juist heel erg op ingericht is, kan de toelatingscommissie besluiten haar te weigeren. Maar als die afwijzing betekent dat Puk drie dorpen verderop naar school moet, dan mag de school haar weer níet weigeren. En moet Puk tijdens de ochtendmis maar net doen alsof ze bidt. </p>
<p><strong>Gaan de gymnasia die zich niet aan de regels houden hun toelatingsprocedure veranderen?</strong><br>Ze moeten wel. Bijna alle scholen in Nederland worden bekostigd door de overheid. Als de gymnasia de wet niet volgen, gaat het ministerie van Onderwijs hun subsidie inhouden, zo dreigt de minister. Een flinke smak geld, die zo'n school niet kan missen.</p>
<p><strong>Dus Puk kan gewoon naar de school van haar keuze, ondanks haar slechte cijfers in groep 6?</strong><br>Als de basisschool heeft besloten dat zij geschikt is voor het vwo, dan hoeft Puk zich weinig zorgen te maken. Houdt het gymnasium voet bij stuk, dan kunnen haar ouders zelfs naar de rechter stappen.</p>
<p><em>Ga je bijna naar de brugklas? Onze pagina <a href="https://7dagen.netlify.app/brugklas">Sevendays.nl/brugklas</a> staat bomvol slimme tips, interessant brugklasnieuws en grappige blogs die je klaarstomen voor de middelbare school. En misschien heb je ook wel iets aan onze speciale krant <a href="https://abonneren.sevendays.nl/abonneren/abonnementen/actiesmetderden/brugklasvoorbeginners">Brugklas voor Beginners</a>! </em></p>  
