---
id: e0086208d95844d09943bdd46e553437
type: nieuws
layout: post
title: "Grote Denkers voor Dummies: Spinoza"
permalink: /nieuws/grote-denkers-voor-dummies-spinoza/
date: 2022-05-11T19:16:41.067Z
author: 7biA1WiYB
excerpt: "Denken tot je hersens kraken en je hoofd van wijsheid uit elkaar spat. Deze week mag het, want het is de Week van de Klassieken. Een mooie reden om de grootste denkers aller tijden eens op een rijtje te zetten. Een intellectuele discussie met ze aangaan kan helaas niet meer, want ze zijn allemaal al dood. De denker van vandaag: Spinoza (1632 – 1677)  "
seo:
  description: "Grote Denkers voor Dummies: Spinoza"
  title: "Grote Denkers voor Dummies: Spinoza"
---
Denken tot je hersens kraken en je hoofd van wijsheid uit elkaar spat. Deze week mag het, want het is de Week van de Klassieken. Een mooie reden om de grootste denkers aller tijden eens op een rijtje te zetten. Een intellectuele discussie met ze aangaan kan helaas niet meer, want ze zijn allemaal al dood. De denker van vandaag: Spinoza (1632 – 1677)  

    <p>De Amsterdamse Bento d’Espinosa was het kind van Portugees-joodse ouders en werd gelovig opgevoed. Maar de stronteigenwijze Bento wilde niet geloven dat de Thora, het heilige Joodse boek, letterlijk het woord van God was. Dat idee werd hem niet in dank afgenomen en hij werd al snel uit de joodse gemeenschap verbannen. Hij ging zich Spinoza noemen en verhuisde naar Den Haag, waar hij zijn geld verdiende als lenzenslijper. Daarnaast sleep hij vooral zijn ideeën. </p>
<h3>Geen vrije wil</h3>
<p>Hij was een groot aanhanger van de democratie en de vrijheid van meningsuiting. Hij legde dit uit in zijn Theologisch-politiek traktaat, een boek dat later verboden werd. Zijn meesterwerk was uiteindelijk de <em>Ethica </em> waarin hij betoogt dat God niet vanaf de zijlijn toekijkt, maar onderdeel is van de natuur. De consequentie van dat idee was volgens Spinoza dat er niet zoiets als de menselijke vrije wil bestaat. Alles is al bepaald, dus ook of je morgen pasta eet of toch maar rijst. </p>
<h3>Vrouwen</h3>
<p>Spinoza had alle tijd voor filosoferen want hij bleef zijn hele leven ongetrouwd. Van vrouwen had hij geen hoge pet op. Die waren volgens hem ongeschikt om iets verstandigs in te brengen. ‘Men mag gerust beweren dat de vrouwen van nature geen rechten hebben gelijk aan de mannen, en dat het dus niet mogelijk is dat beide geslachten samen regeren, nog veel minder dat mannen door vrouwen geregeerd worden’, zo stelde hij. </p>
<h2>Beroemde citaten: </h2>
<p>'De vrije mens denkt over niets minder dan over de dood. Zijn wijsheid is niet een denken over de dood, maar over het leven.'</p>
<p>'Wat wij toeval noemen, is het toevluchtsoord der onwetendheid.'</p>  
