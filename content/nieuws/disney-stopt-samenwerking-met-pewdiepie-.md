---
id: f771eee1bdd14ec78e40b1091c3141c6
type: nieuws
layout: post
title: "Disney stopt samenwerking met PewDiePie "
permalink: /nieuws/disney-stopt-samenwerking-met-pewdiepie-/
date: 2022-05-11T19:16:41.067Z
author: 7biA1WiYB
excerpt: "De Zweedse YouTuber Felix Kjellberg (27), beter bekend als PewDiePie, is een belangrijke inkomstenbron kwijt. Disney wil namelijk niet meer met hem samenwerken omdat hij video’s met racistische ‘grappen’ en nazi-afbeeldingen online heeft gezet.  "
seo:
  description: "Disney stopt samenwerking met PewDiePie "
  title: "Disney stopt samenwerking met PewDiePie "
---
De Zweedse YouTuber Felix Kjellberg (27), beter bekend als PewDiePie, is een belangrijke inkomstenbron kwijt. Disney wil namelijk niet meer met hem samenwerken omdat hij video’s met racistische ‘grappen’ en nazi-afbeeldingen online heeft gezet.  

    <p>De aanleiding voor de breuk is een <a href="https://www.wsj.com/articles/disney-severs-ties-with-youtube-star-pewdiepie-after-anti-semitic-posts-1487034533" target="_blank">artikel</a> van de Amerikaanse krant <em>The Wall Street Journal </em>over de video’s van PewDiePie, die met ruim 53 miljoen abonnees de populairste YouTuber ter wereld is. PewDiePie is vooral populair onder jongeren. Bijna 80 procent van zijn abonnees is jonger dan twintig. </p>
<h3>Negen video’s</h3>
<p>Volgens de krant heeft hij negen video’s gemaakt met grappen over joodse mensen. Voor de video’s betaalde hij mensen om kwetsende opmerkingen over joden te maken. Zo zou hij begin januari twee mannen uit India betaald hebben om ‘dood aan alle joden’ op een bord te schrijven en daar vervolgens om te lachen. </p>
<p>De mannen zeggen dat ze niet wisten wat er op het bord stond. Ook liet PewDiePie mensen verkleed als Jezus zeggen dat ‘Hitler niks verkeerd heeft gedaan’. De video’s werden vervolgens gedeeld op websites van neonazi’s. </p>
<h3>‘Grappen gingen te ver’</h3>
<p>Na de publicatie van de video’s maakte YouTube het onmogelijk voor adverteerders om nog reclame te maken bij de filmpjes. Zo loopt PewDiePie een hoop inkomsten mis. Dinsdag werd bekend dat Disney de miljoenenovereenkomst met PewDiePie heeft stopgezet vanwege de video’s. Inmiddels heeft hij drie video’s offline gehaald, de andere zes staan nog wel online. In een andere video zegt hij dat sommige grappen te ver gingen. Maar hij vindt ook dat de filmpjes uit hun context zijn gehaald. Verder wil hij er tegen de krant niet op reageren. </p>
<p>Op zijn <a href="http://pewdie.tumblr.com/post/157160889655/just-to-clear-some-things-up" target="_blank">Tumblr-blog</a> plaatste PewDiePie zondag wel een reactie. Daarin zegt hij dat hij wilde aantonen ‘dat we in een gekke wereld leven waarin mensen alles doen voor vijf dollar’. Ook zegt hij dat zijn video’s als entertainment bedoeld zijn en niet als politiek commentaar, maar dat hij begrijpt dat ze als beledigend zijn ervaren.</p>
<h3>Hotdogverkoper </h3>
<p>Kjellberg werkte zeven jaar geleden nog als hotdogverkoper omdat hij toen nog niet genoeg verdiende met zijn filmpjes. Inmiddels worden zijn filmpjes zo goed bekeken, dat hij geen broodjes worst meer hoeft te verkopen. Adverteerders betalen hem veel geld om reclame te mogen maken bij zijn populaire video’s. In 2016 zou hij zo’n 15 miljoen dollar hebben verdiend. Dat zijn héél veel hotdogs.<br><br>Ook met het verkopen van games, merchandise en samenwerkingen met grote bedrijven zoals Disney verdient hij veel geld. Disney is namelijk de eigenaar van Maker Studios, het bedrijf dat onder andere reclametijd op PewDiePie's kanaal verkoopt. Hoeveel Disney hem precies betaalde, is niet bekend. Een ding is duidelijk: PewDiePie moet een nieuw management zoeken.</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze </em><a href="https://7dagen.netlify.app/whatsapp"><em>gratis WhatsApp-dienst</em></a><em>, download onze </em><a href="https://7dagen.netlify.app/app"><em>gratis app</em></a><em> of neem een </em><a href="https://abonneren.sevendays.nl/abonneren/abonnementen/ae/artikel"><em>proefabonnement </em></a><em>op de krant!</em></p>  
