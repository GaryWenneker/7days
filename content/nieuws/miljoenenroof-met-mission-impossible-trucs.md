---
id: 97c3e9e00970486e8cee0810c657e3a1
type: nieuws
layout: post
title: "Miljoenenroof met Mission: Impossible-trucs"
permalink: /nieuws/miljoenenroof-met-mission-impossible-trucs/
date: 2022-05-11T19:16:41.067Z
author: 7biA1WiYB
excerpt: "Ze hebben vast heel goed naar Mission: Impossible en Ocean’s Eleven gekeken. Een groep dieven wist tientallen kostbare antieke boeken uit een goed beveiligd magazijn in Londen te roven, met stunts en trucs die rechtstreeks uit dit soort avonturenfilms lijken te komen.  "
seo:
  description: "Miljoenenroof met Mission: Impossible-trucs"
  title: "Miljoenenroof met Mission: Impossible-trucs"
---
Ze hebben vast heel goed naar Mission: Impossible en Ocean’s Eleven gekeken. Een groep dieven wist tientallen kostbare antieke boeken uit een goed beveiligd magazijn in Londen te roven, met stunts en trucs die rechtstreeks uit dit soort avonturenfilms lijken te komen.  

    <p>De inbraak vond eind vorige maand al plaats, maar deze week bracht de Londense politie er allerlei interessante details over naar buiten. Welke boeken er precies gestolen zijn. Wat de waarde van de buit is. En hoe de dieven de bewaking van het depot wisten te omzeilen. Vooral dat laatste spreekt tot de verbeelding. De roof moet namelijk tot in perfectie voorbereid zijn geweest.</p>
<h3>Abseilen</h3>
<p>De inbrekers zijn in het donker boven op het magazijn in West- Londen geklommen, leidt de politie af uit sporenonderzoek. Daarna lieten ze zich al abseilend via de dakramen meer dan twaalf meter naar beneden zakken. Als ware Tom Cruises omzeilden ze behendig de bewegingssensoren die verbonden waren met het alarmsysteem.</p>
<p><iframe allowfullscreen="" frameborder="0" height="480" src="https://www.youtube.com/embed/ar0xLps7WSY" width="854"></iframe></p><p><em>De beroemde diefstalscène uit Mission: Impossible</em></p>
<p>Ze braken de metalen kisten open waar de antieke boeken in lagen opgeborgen en namen heel gericht alleen de zeldzaamste topstukken mee. Ze ontsnapten ongesnapt. Op de manier waarop ze gekomen waren, maar dan omgekeerd natuurlijk. Wie de daders zijn en wáár ze zijn is een groot raadsel. De politie vermoedt dat ze in opdracht van een verzamelaar handelden die precies wist wat er in het depot te halen viel.</p>
<h3>De buit</h3>
<p>Er zijn 172 boeken en handschriften gestolen met een totale waarde van dik twee miljoen euro. Van beroemde Italiaanse dichters en schrijvers als Dante, Petrarca en Boccaccio. Van Griekse wetenschappers als Archimedes, Ptolomeus en Euclides. Ook het bijzondere Revolutionibus Orbium Coelestium, waarin Copernicus de zon omschrijft als middelpunt van het universum, is foetsie.</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze </em><a href="https://7dagen.netlify.app/whatsapp"><em>gratis WhatsApp-dienst</em></a><em>, download onze </em><a href="https://7dagen.netlify.app/app"><em>gratis app</em></a><em> of neem een </em><a href="https://abonneren.sevendays.nl/abonneren/abonnementen/ae/artikel"><em>proefabonnement </em></a><em>op de krant!</em></p>  
