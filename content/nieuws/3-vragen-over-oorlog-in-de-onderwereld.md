---
id: 30723a3f286740c2a9bbad96bbbec2a3
type: nieuws
layout: post
title: "3 vragen over oorlog in de onderwereld"
permalink: /nieuws/3-vragen-over-oorlog-in-de-onderwereld/
date: 2022-05-11T19:16:41.067Z
author: 7biA1WiYB
excerpt: "Wraak komt in de criminele wereld vaak voor, maar een onschuldig familielid vermoorden…? Vorige week gebeurde het in Amsterdam. ‘Deze actie vinden zelfs veel criminelen te ver gaan.’  "
seo:
  description: "3 vragen over oorlog in de onderwereld"
  title: "3 vragen over oorlog in de onderwereld"
---
Wraak komt in de criminele wereld vaak voor, maar een onschuldig familielid vermoorden…? Vorige week gebeurde het in Amsterdam. ‘Deze actie vinden zelfs veel criminelen te ver gaan.’  

    <p>Een paar dagen nadat de politie bekendmaakte dat Nabil B. kroongetuige is in een zaak over een grote onderwereldoorlog, werd zijn broer Reduan geliquideerd. Een kroongetuige is iemand die de politie belangrijke informatie geeft over een misdaad in ruil voor een lagere straf. 'Dat een onschuldig familielid van een kroongetuige is doodgeschoten, is een absoluut dieptepunt’, zegt Paul Vugts, misdaadjournalist bij <em>Het Parool</em>. ‘Kennelijk willen de bendeleden laten weten dat hij niet met de politie had moeten praten. Deze actie vinden zelfs veel criminelen te ver gaan.’ Maar hoe zit het eigenlijk met deze oorlog in de onderwereld?</p>
<h3>1. Wat voor strijd is er precies gaande?</h3>
<p>‘Het gaat altijd om drugs: de internationale cocaïnehandel én de miljoenen die daarmee te verdienen zijn. Criminelen willen zo snel mogelijk heel rijk worden en gaan daarbij letterlijk over lijken. De strijd om macht in het drugsmilieu zorgt voor veel ruzie en wraak. Door al die wraakacties over en weer wordt het steeds ingewikkelder. Er worden bijvoorbeeld ook mensen doodgeschoten door hun eigen bende als er wordt gevreesd dat ze naar de politie stappen. Dus het is heel ingewikkeld. Deze oorlog in de onderwereld is al sinds 2012 aan de gang.’</p>
<p>Mocro-maffia, zo worden deze criminelen vaak genoemd. Toch dekt die term de lading niet. 'Het zijn lang niet altijd Marokkanen. De schutter van vorige week is een Antilliaan. En echte maffia is het ook niet.’</p>
<h3>2. Om wat voor jongens gaat het?</h3>
<p>‘De jongens die de moorden plegen zijn vaak jong, begin twintig. Het zijn meestal straatjongens die denken dat ze alleen als misdadiger kunnen krijgen wat ze willen. Een dure auto, dure kleding en een groot horloge bijvoorbeeld. Ze zijn daarvoor bereid om grote risico’s te nemen. Ze gaan vaak klungelig te werk en maken regelmatig fouten. Zo schieten ze bijvoorbeeld de verkeerde dood of gebruiken een wapen dat ze niet onder controle hebben, waardoor kogels alle kanten uitvliegen en ook onschuldige passanten en omwonenden gevaar lopen. Kennelijk nemen de schutters het risico en denken ze: als het misgaat, proberen we het gewoon opnieuw.' </p>
<h3>3. Wat betekent de liquidatie in deze zaak?</h3>
<p>‘Toen werd bekendgemaakt dat Nabil B. als kroongetuige was opgestaan, hoopte justitie natuurlijk dat er meer criminelen hun mond zouden opendoen. Als een soort flitsreactie daarop is de broer van Nabil B. vermoord. Met als boodschap: wie praat, die gaat. Niet alleen zelf, maar ook familie kan getroffen worden. Criminelen die twijfelen om met de politie te gaan praten, zullen nog wel drie keer nadenken voordat ze het zullen doen. Dat heeft de bende die achter de moord op Reduan B. zit er wel mee bereikt.’</p>
<p><em>Het volledige interview lees je in de krant van deze week (6 april 2018).</em></p>  
