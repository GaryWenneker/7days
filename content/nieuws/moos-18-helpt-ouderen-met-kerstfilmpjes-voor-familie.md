---
id: 87ba0cd3e15049e1b8067a981c2af5df
type: nieuws
layout: post
title: "Moos (18) helpt ouderen met kerstfilmpjes voor familie"
permalink: /nieuws/moos-18-helpt-ouderen-met-kerstfilmpjes-voor-familie/
date: 2022-05-11T19:16:41.067Z
author: 7biA1WiYB
excerpt: "Veel ouderen maak je blij met een kerstkaart met een lieve boodschap. Maar jongeren krijgen misschien liever een digitaal berichtje tijdens de feestdagen. Daarom helpt Moos (18) uit Utrecht ouderen met het maken van een filmpje dat ze via WhatsApp naar hun familie kunnen sturen.  "
seo:
  description: "Moos (18) helpt ouderen met kerstfilmpjes voor familie"
  title: "Moos (18) helpt ouderen met kerstfilmpjes voor familie"
---
Veel ouderen maak je blij met een kerstkaart met een lieve boodschap. Maar jongeren krijgen misschien liever een digitaal berichtje tijdens de feestdagen. Daarom helpt Moos (18) uit Utrecht ouderen met het maken van een filmpje dat ze via WhatsApp naar hun familie kunnen sturen.  

    <p>Bepakt met twee studiolampen, een groen scherm en een camera gaat Moos verzorgingstehuizen af in de buurt van zijn woonplaats Utrecht. Daar helpt hij ouderen bij het maken van een digitale kerstwens. Dat idee kwam van zijn oma. ‘Ze maakte zich in juni al zorgen om de kerstkaarten. Dit jaar wilde ze het op een andere manier doen en ze wist dat ik veel filmpjes maak. We hebben er lang over gepraat en zo kwamen we op dit idee. Ik vond het direct leuk.’ </p>
<h3>Camera op je gericht  </h3>
<p>Ouderen kunnen voor drie euro een filmpje bij Moos opnemen. ‘Ze gaan voor het groene scherm zitten en kunnen een achtergrond kiezen, één met kerstkransjes of sneeuwvlokjes bijvoorbeeld. Ze krijgen een microfoontje op en dan beginnen we: ze moeten in de lens kijken en een boodschap inspreken.' Wat ze inspreken mogen ze zelf bepalen. ‘De meeste ouderen vinden het helemaal geweldig en worden er superblij van. Maar anderen vinden het moeilijk. Eén vrouw was bijvoorbeeld van tevoren heel enthousiast, maar op het moment zelf wist ze niet meer wat ze moest zeggen en wilde ze ineens niet meer. Daarom heeft ze alleen even gezwaaid. Dat is natuurlijk ook prima.’</p>
<h3>Tachtig video’s </h3>
<p>De oma van Moos woont thuis, maar om veel ouderen tegelijk te bereiken maakte hij afspraken met vijf verzorgingstehuizen om een dag langs te komen. Daar maakte hij ongeveer tachtig video’s. Met één filmpje is hij ongeveer tien minuten bezig. Als hij klaar is stuurt hij de filmpjes naar zijn contactpersoon bij het verzorgingstehuis. Hij of zij stuurt de filmpjes ze vlak voor kerst door naar de familie van de bewoners.</p>
<h3>Plannen voor volgend jaar </h3>
<p>Moos wil de komende jaren nog veel meer video’s maken. ‘Ik wil sowieso doorgaan met mijn eigen bedrijf Movids, waarvoor ik filmpjes maak voor bedrijven en artiesten. Ik vind het heel leuk om over een storyline na te denken en te bedenken wat de beste shots zijn voor een filmpje. De digitale kerstboodschappen wil ik volgend jaar nog groter aanpakken. Ik heb veel vrienden die ook filmen, dus ik wil nog een paar groene schermen kopen, zodat we volgend jaar nog meer ouderen kunnen helpen.’ Zelf gaat Moos niet voor het groene scherm zitten om een boodschap in te spreken. Wat hij dan wel naar zijn familie en vrienden stuurt? ‘Niks, want ik zie ze toch snel weer.’ </p>  
