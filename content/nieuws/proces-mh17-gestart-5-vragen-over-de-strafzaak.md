---
id: b63236fe2a0d4536932995cc29bff4e5
type: nieuws
layout: post
title: "Proces MH17 gestart: 5 vragen over de strafzaak"
permalink: /nieuws/proces-mh17-gestart-5-vragen-over-de-strafzaak/
date: 2022-05-11T19:16:41.067Z
author: 7biA1WiYB
excerpt: "De kans dat de vliegramp MH17 je iets zegt is groot, alleen wat is er ook alweer precies gebeurd? En wie is er verantwoordelijk voor? In de rechtszaak die vandaag is gestart, wordt geprobeerd om die laatste vraag te beantwoorden. Het proces gaat naar verwachting jaren duren. Vijf vragen en antwoorden.  "
seo:
  description: "Proces MH17 gestart: 5 vragen over de strafzaak"
  title: "Proces MH17 gestart: 5 vragen over de strafzaak"
---
De kans dat de vliegramp MH17 je iets zegt is groot, alleen wat is er ook alweer precies gebeurd? En wie is er verantwoordelijk voor? In de rechtszaak die vandaag is gestart, wordt geprobeerd om die laatste vraag te beantwoorden. Het proces gaat naar verwachting jaren duren. Vijf vragen en antwoorden.  

    <h3>1. Wat is er gebeurd met MH17?</h3>
<p>Op 17 juli 2014 stortte een Boeing 777 van Malaysia Airlines met vluchtnummer MH17 neer bij het Oost-Oekraïense dorp Hrabove. Het toestel met aan boord 298 mensen was geraakt door een luchtdoelraket. Aan boord waren 283 passagiers en vijftien bemanningsleden. 196 inzittenden hadden de Nederlandse nationaliteit. Niemand overleefde de ramp.</p>
<h3>2. Wie waren betrokken bij MH17?</h3>
<p>Rondom Donetsk was op het moment van de ramp een pro-Russische opstand gaande. Al gauw werd gedacht aan de mogelijkheid dat het vliegtuig - al dan niet per ongeluk - was neergehaald door<a href="https://7dagen.netlify.app/nieuws/mh17-neergeschoten-door-raket-uit-rusland" target="_blank"> een raket van Russische separatisten</a>. Rusland beweerde dat een Oekraïens gevechtsvliegtuig de ramp zou hebben veroorzaakt, om daarna Rusland de schuld te geven.</p>
<p>Premier Rutte zei in een persconferentie over MH17 dat Nederland niet zou rusten voor de daders van de mogelijke aanslag op het vliegtuig zijn opgespoord. Daarmee gaf hij het spreekwoordelijke startschot voor een strafrechtelijk onderzoek. Een onderzoek dat moest leiden tot het vinden en bestraffen van de schuldigen.</p>
<h3>3. Hoe is de ramp onderzocht?</h3>
<p>Nederland, Australië, België, Maleisië en Oekraïne startten als betrokken landen een groot internationaal onderzoeksteam: het Joint Investigation Team (JIT). Dit team onderzocht wie er schuldig waren aan de ramp MH17. Daarvoor gebruikten ze foto’s, video’s, telefoongesprekken en getuigen. Volgens het JIT is het bewijs dat de raket uit Rusland kwam overduidelijk. Eén voorbeeld is dat ze kunnen bewijzen dat de afvuurlocatie van de raket (vanaf een veld bij het Oekraïense plaatsje Pervomajski, red.) in handen was van de pro-Russische rebellen. Het JIT heeft zo'n honderd betrokkenen in beeld gebracht.</p>
<p>De landen die betrokken zijn bij het conflict in Oost-Oekraïne - Oekraïne, Rusland en de pro-Russische separatisten − ontkennen iets met de ramp te maken hebben. Een vergissing wordt tot op de dag van vandaag niet uitgesloten. Wel is uit onderzoek duidelijk geworden dat de vlucht niet is verongelukt door een technisch mankement.</p>
<h3>4. Welke verdachten staan nu terecht?</h3>
<p>Vier verdachten werden in juni 2019 officieel als verdachten aangewezen: Igor Girkin, Sergej Doebinski en Oleg Poelatov uit Rusland en de Oekraïner Leonid Chartsjenko. De mannen worden aangeklaagd voor het 'uit de lucht schieten van een vliegtuig met de dood tot gevolg'. Ook worden ze aangeklaagd voor moord op 298 inzittenden. Ze kunnen hier een levenslange straf voor krijgen.</p>
<p>Eén van de vier laat zich vertegenwoordigen door een advocaat van het Rotterdamse kantoor Sjöcrona Van Stigt. Omdat de rechtszaak in Nederland is, kunnen er alleen Nederlandse advocaten optreden in deze zaak. </p>
<h3>5. Wat gaat er nu gebeuren?</h3>
<p>In 2017 kozen de landen die samen onderzoek deden voor vervolging én berechting in Nederland. De rechtszaak tegen de vier verdachten is vandaag begonnen en zal de eerste dagen vooral gaan over praktische zaken. De rechters controleren of de dagvaarding is uitgereikt, maar ook kijken ze naar of het 35.000 dikke dossier compleet is en of nabestaanden gebruik willen maken van hun spreekrecht?</p>
<p>De kans dat de vier verdachten hun straf gaan uitzitten na veroordeling is klein. De mannen wonen in Rusland en het land weigert de verdachten uit te leveren. Ze zijn (vooralsnog) dus niet van plan te verschijnen tijdens de rechtszaak in Nederland. Mochten de vier veroordeeld worden, dan is de kans groot dat Rusland die uitspraak naast zich neerlegt en er niks mee doet.</p>  
