---
id: e588ff578b2040a89d703f0adb78594e
type: nieuws
layout: post
title: "Ophef in Amerika over 'blackface', hoe zit dat?"
permalink: /nieuws/ophef-in-amerika-over-blackface-hoe-zit-dat/
date: 2022-05-11T19:16:41.067Z
author: 7biA1WiYB
excerpt: "In de Verenigde Staten kregen twee politici en een modemerk afgelopen tijd kritiek. De politici omdat er foto's van hen opdoken waarop ze met zwart geschminkte gezichten staan. Het modehuis vanwege een zwarte coltrui met rode lippen. Beide werden bestempeld als blackface en dus racistisch. Waarom vinden mensen blackface niet oké? Vier vragen (én antwoorden).  "
seo:
  description: "Ophef in Amerika over 'blackface', hoe zit dat?"
  title: "Ophef in Amerika over 'blackface', hoe zit dat?"
---
In de Verenigde Staten kregen twee politici en een modemerk afgelopen tijd kritiek. De politici omdat er foto's van hen opdoken waarop ze met zwart geschminkte gezichten staan. Het modehuis vanwege een zwarte coltrui met rode lippen. Beide werden bestempeld als blackface en dus racistisch. Waarom vinden mensen blackface niet oké? Vier vragen (én antwoorden).  

    <h3>1. Wat is <em>blackface</em>?</h3>
<p>Je noemt iemand <em>blackface</em> als-ie zwart geschminkt is met de bedoeling eruit te zien als iemand met een donkere huidskleur. Het woord stamt uit de tijd van de slavernij. In de VS mochten Afro-Amerikanen volgens de rassenwetten (die zwart en wit gescheiden hielden) niet op het toneel. Rollen van Afro-Amerikaanse slaven werden daarom door blanke acteurs gespeeld. Met een zwartgeschminkt gezicht, clownsmond, pruik en gerafelde kleren speelden ze slaven. De personages waren komisch bedoelde typetjes; vaak dom, lui of onnozel. Deze voorstellingen, ook wel <em>minstrelsy </em>genoemd, waren in die tijd erg populair.</p>
<h3>2. Waarom is <em>blackface</em> beledigend?</h3>
<p>Nadat Afro-Amerikanen in de jaren '60 ook <a href="https://7dagen.netlify.app/nieuws/leeft-de-droom-van-martin-luther-king-nu-nog" target="_blank">burgerrechten</a> kregen, werd <em>blackface </em>een pijnlijke herinnering aan slavernij en racisme. In de VS, waar Afro-Amerikanen nog steeds veel met discriminatie te maken hebben, is het daarom <em>not done </em>om je licht gekleurde gezicht zwart te maken om eruit te zien als iemand met een donkere huid. Amerikanen kijken dan ook met verbazing en schaamte naar de Nederlandse <a href="https://7dagen.netlify.app/nieuws/zwarte-piet-kan-bijdragen-aan-pesten" target="_blank">Zwarte Piet</a>. </p>
<p>Het museum voor Afro-Amerikaanse geschiedenis in de Amerikaanse hoofdstad Washington D.C zegt: '<em>Minstrelsy</em>, komische voorstellingen over "zwart zijn" door blanken in overdreven kostuums en make-up, kun je niet los zien van de racistische spot waarop het gebaseerd is.'</p>
<h3>3. Hoe zit het met die foto's?</h3>
<p>Afgelopen tijd kwamen twee Amerikaanse politici in het nauw toen er foto's opdoken waarop ze als <em>blackface</em> staan. De een was Ralph Northam, democratische gouverneur in de staat Virginia. Op een foto uit zijn studententijd, staat hij met een zwart geschminkt gezicht naast iemand in een outfit van de <a href="https://7dagen.netlify.app/nieuws/extreemrechts-protest-wat-willen-deze-mensen" target="_blank">Ku Klux Klan</a>. Northam gaf eerst toe dat hij het was, maar later ontkende hij dat weer. Hij zei wel dat hij in 1984 zijn gezicht voor een danswedstrijd een keer zwart had gemaakt om op Michael Jackson te lijken. Veel mensen willen nu dat hij aftreedt, schrijft <a href="https://edition.cnn.com/2019/02/02/politics/northam-racist-yearbook-photo/index.html" target="_blank"><em>CNN</em></a>. </p>
<p>Een paar dagen daarna zei Mark Herring, minister van justitie in dezelfde staat Virginia, dat er een foto uit 1990 is waarop hij als <em>blackface</em> staat. Hij had ook een pruik op en had zich met vrienden als rapper verkleed. Herring bood zijn excuses aan, maar het is niet zeker of hij kan aanblijven als minister.</p>
<h3>4. En hoe zit het dan met die trui?</h3>
<p>De trui van het Italiaanse merk Gucci was in 2018 voor het eerst op de catwalk te zien. Daarna was hij online voor 890 dollar te koop. De col van de zwarte trui loopt tot halverwege het gezicht. Bij de mond zit een opening met een rode rand die de vorm van de mond volgt. Het kledingstuk was volgens het modehuis 'geïnspireerd op de klassieke bivak-skimuts'. Op Amerikaanse social media kwam veel kritiek omdat de trui <em>blackface </em>zou zijn. Deze week bood Gucci excuses aan en zei dat het ontwerp niet meer te koop was: 'We beschouwen diversiteit als een fundamentele waarde. Van dit incident maken we een krachtig leermoment'.</p>
<p>Veel mensen vonden het excuus hypocriet, want was de trui niet gewoon een marketingstunt van het Italiaanse modemerk? 'Nèt racistisch genoeg voor ophef, maar niet racistisch genoeg om verdedigbaar te zijn.'</p>  
