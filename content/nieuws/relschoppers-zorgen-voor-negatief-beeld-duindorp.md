---
id: fa35c5e8bcab4d5697f928ef4f3c0c95
type: nieuws
layout: post
title: "‘Relschoppers zorgen voor negatief beeld Duindorp’"
permalink: /nieuws/relschoppers-zorgen-voor-negatief-beeld-duindorp/
date: 2022-05-11T19:16:41.067Z
author: 7biA1WiYB
excerpt: "De kogel is door de kerk: dit jaar geen vreugdevuren in Scheveningen en Den Haag. Daar is, ook onder jongeren, veel woede over. Zoveel, dat het in het Haagse Duindorp tot rellen kwam. Lynn (15, niet haar echte naam) woont in die wijk. ‘Ik snap dat jongeren boos zijn, maar dit is de verkeerde manier om ermee om te gaan.’   "
seo:
  description: "‘Relschoppers zorgen voor negatief beeld Duindorp’"
  title: "‘Relschoppers zorgen voor negatief beeld Duindorp’"
---
De kogel is door de kerk: dit jaar geen vreugdevuren in Scheveningen en Den Haag. Daar is, ook onder jongeren, veel woede over. Zoveel, dat het in het Haagse Duindorp tot rellen kwam. Lynn (15, niet haar echte naam) woont in die wijk. ‘Ik snap dat jongeren boos zijn, maar dit is de verkeerde manier om ermee om te gaan.’   

    <p>Jarenlang was het traditie: grote vreugdevuren op de stranden van Scheveningen en Duindorp. Een soort wedstrijd: wie bouwt de grootste stapel? Lynn is er vaak gaan kijken. ‘Iedereen uit de wijk kwam samen en dan ontstond echt zo’n dorpsgevoel. Heel gezellig.’ De vuren hadden ook een andere functie, vertelt ze: ‘Ze zijn in het leven geroepen omdat oud en nieuw vroeger vaak uit de hand liep. Op deze manier werden de mensen bezig gehouden.’ Maar <a href="https://7dagen.netlify.app/nieuws/overlast-door-vonkenregen-scheveningen" target="_blank">vorig jaar ging het toch mis</a>. Een combinatie van harde wind én een te hoge vuurstapel zorgde afgelopen oud en nieuw voor een vonkenregen. Huizen en tuinen vlogen in brand; de schade was groot.</p>
<h3>Afgesloten </h3>
<p>Dit jaar eiste de gemeente verandering. De organisatoren moesten aan strengere milieu- en veiligheidseisen voldoen en een aansprakelijkheidsverzekering afsluiten. Onhaalbaar, vond de organisatie van het Duindorpse vuur. Dus gooiden ze de zelf de handdoek al in de ring. Dinsdagmiddag maakte de gemeente op haar beurt bekend dat zowel Scheveningen als Duindorp geen vergunning krijgt, omdat de plannen niet aan de eisen voldoen.</p>
<p>Het stoppen van de vuren zorgt voor veel woede. In Duindorp kwam het zelfs tot rellen. Vuilcontainers en een lege kerk werden in de fik gestoken en er is vuurwerk gegooid naar de ME. Maandagnacht werden twaalf mensen aangehouden, van wie de helft onder de achttien. De nacht daarvoor werd een kind van negen opgepakt. </p>
<p>Hij zou hebben staan zwaaien met een molotovcocktail, hoewel zijn moeder dat met klem ontkent. Dinsdagavond werd Duindorp zelfs ‘afgesloten’. Wie erin of eruit wilde, moest zich legitimeren.</p>
<h3>Slechte wijk</h3>
<p>‘Het wordt echt als een traditie gevoeld. Dus ergens vind ik wel dat de gemeente reacties uitlokt, vooral bij jongeren, door de vuren helemaal af te schaffen’, zegt Lynn. ‘Aan de andere kant vind ik het zelf goed dat het nu niet meer mag. Het was leuk, maar ook vervuilend en gevaarlijk.’ Ze betreurt de onrust in haar wijk. ‘Ik vind het gek dat zoiets je zó kwaad kan maken dat je gaat rellen. Dat is de verkeerde manier om ermee om te gaan. Mensen gaan Duindorp hierdoor als een slechte wijk bestempelen. Iets wat de gemeente juist wil voorkomen.’ Lynn weet nog niet wat ze deze jaarwisseling gaat doen. Ze denkt dat het de komende tijd onrustig blijft in haar stad. Burgemeester Remkes zegt dat hij er alles aan doet om Den Haag veilig te houden.</p>  
