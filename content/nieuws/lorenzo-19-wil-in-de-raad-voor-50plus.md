---
id: 4509993cc51d4392bb8e88132e94278e
type: nieuws
layout: post
title: "Lorenzo (19) wil in de raad voor 50Plus"
permalink: /nieuws/lorenzo-19-wil-in-de-raad-voor-50plus/
date: 2022-05-11T19:16:41.067Z
author: 7biA1WiYB
excerpt: "50Plus alleen maar voor ouderen? Niet als je het aan Lorenzo van der Weiden vraagt. Hij hoopt dat hij woensdag genoeg stemmen krijgt en voor zijn partij in de raad mag.  "
seo:
  description: "Lorenzo (19) wil in de raad voor 50Plus"
  title: "Lorenzo (19) wil in de raad voor 50Plus"
---
50Plus alleen maar voor ouderen? Niet als je het aan Lorenzo van der Weiden vraagt. Hij hoopt dat hij woensdag genoeg stemmen krijgt en voor zijn partij in de raad mag.  

    <p>Wat heeft een 19-jarige bij 50Plus te zoeken? Veel mensen zullen dat zich afvragen, maar Lorenzo vindt het helemaal niet vreemd. ‘Deze partij past gewoon het beste bij mij’, zegt het kandidaatsraadslid uit Breda.</p>
<p>‘Het begon zo’n twee jaar geleden na het Oekraïne-referendum’, vertelt hij. ‘Ik was zo verbaasd en verontwaardigd dat de uitkomst daarvan volledig werd genegeerd door de politiek. Ik zou het zelf heel anders doen. Namelijk: luisteren naar de meerderheid en die volgen.’ Lorenzo was er zo mee bezig dat hij besloot om zelf de politiek in te gaan. Bij de zoektocht naar een geschikte partij kwam hij uit bij 50Plus. ‘Als een soort politieke junk heb ik me verdiept in de standpunten van alle partijen. Ik kwam erachter dat 50Plus gewoon het beste bij mij past.’</p>
<h3>Grappen van vrienden</h3>
<p>Lorenzo is nu zo’n anderhalf jaar lid van de partij. ‘Ik heb al vaak moeten uitleggen waarom ik bij 50Plus zit. Ik zeg dan steeds dat ik heel erg achter hun ideeën sta. En ook dat ze echt niet alleen maar opkomen voor ouderen, maar voor alle generaties’, zegt de Brabander, die er door vrienden af en toe wel mee wordt geplaagd. ‘Als ik tijdens een hockeywedstrijd een fout maak dan zeggen mijn teamgenoten soms: “Hij kan er niets aan doen dat-ie langzaam is, hij zit bij 50Plus!” Of ik dat vervelend vind? Nee hoor, ik kan er wel om lachen.’</p>
<h3>Belangrijke onderwerpen</h3>
<p>Er zijn een paar onderwerpen waarvoor Lorenzo zich wil inzetten. ‘Eén van de belangrijkste gaat over onderwijs. Ik merk dat het mbo wordt ondergewaardeerd. Ik doe zelf een mbo-opleiding en zie dat het voor veel studenten heel moeilijk is om een passende stage te vinden. Er zijn niet voldoende plekken in Breda’, zegt hij. ‘Heel jammer, want het is juist een praktische opleiding en een goede stage is dan heel belangrijk. Ook de veiligheid in de binnenstad kan beter. Er zijn regelmatig gevechten tijdens het uitgaan, dat zou niet moeten gebeuren. De oplossing? Meer camera’s en meer politieagenten op straat.’</p>
<h3>Stemmen op mezelf</h3>
<p>50Plus doet voor het eerst mee in Breda. Op woensdag 21 maart zijn de gemeenteraadsverkiezingen. Daarna zal blijken of de partij in de raad komt en of Lorenzo een zetel krijgt. ‘Het kan alleen maar goed uitvallen, want nu hebben we helemaal nog geen zetels’, vertelt het kandidaat-raadslid dat als nummer 5 op de lijst staat. ‘Ik hoop dat ik een plek in de raad krijg. De komende tijd ga ik veel flyeren en met mensen in gesprek op straat. Ik hoop dat ik genoeg mensen kan overtuigen. Op wie ik ga stemmen? Op mezelf! Super cool toch als je als negentienjarige je eigen naam kunt aanvinken op zo’n lijst?’</p>  
