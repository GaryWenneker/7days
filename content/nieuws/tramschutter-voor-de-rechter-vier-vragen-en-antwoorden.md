---
id: e9ca1f2daf5c4dc2ae8991ad46c970fe
type: nieuws
layout: post
title: "Tramschutter voor de rechter: vier vragen en antwoorden"
permalink: /nieuws/tramschutter-voor-de-rechter-vier-vragen-en-antwoorden/
date: 2022-05-11T19:16:41.067Z
author: 7biA1WiYB
excerpt: "Tijdens drie emotionele zittingsdagen vertelden nabestaanden en slachtoffers deze week hoe de tramaanslag in Utrecht vorig jaar hun leven veranderde. Verdachte Gökmen T. (38) hoorde welke straf hij kan verwachten: levenslang. Vier vragen over deze zaak.   "
seo:
  description: "Tramschutter voor de rechter: vier vragen en antwoorden"
  title: "Tramschutter voor de rechter: vier vragen en antwoorden"
---
Tijdens drie emotionele zittingsdagen vertelden nabestaanden en slachtoffers deze week hoe de tramaanslag in Utrecht vorig jaar hun leven veranderde. Verdachte Gökmen T. (38) hoorde welke straf hij kan verwachten: levenslang. Vier vragen over deze zaak.   

    <h3>1. Wat gebeurde vorig jaar?</h3>
<p>Op 18 maart 2019 stapte Gökmen T. ’s ochtends op het 24 Oktoberplein in Utrecht een tram in en begon te schieten. Hij schoot eerst op de negentienjarige Roos en richtte zijn wapen daarna op vluchtende passagiers. Daarbij werden drie mensen gedood en raakten drie anderen ernstig gewond. Een van hen overleed later alsnog. Veel anderen zijn door hem bedreigd. T. liet weten een terroristisch motief te hebben.</p>
<h3>2. Wat weten we over de schutter?</h3>
<p>T. is geboren in Turkije en kwam tijdens zijn jeugd naar Nederland. Hij woonde in een flat in Utrecht en staat bekend als crimineel die regelmatig in de war is. Zijn familie omschreef hem als een parttime-moslim: soms bad hij en deed hij mee aan de Ramadan, op andere dagen gokte hij en gebruikte hij drugs. T. zat eerder vast voor diefstal en mishandeling en is aangeklaagd voor verkrachting binnen een relatie. Die zaak mocht hij onder voorwaarden in vrijheid afwachten. T. zou narcistisch en zwakbegaafd zijn en veel psychische problemen hebben.</p>
<h3>3. Wat gebeurde er deze week tijdens de zittingsdagen?</h3>
<p>Meerdere slachtoffers beschreven de enorme paniek in de tram. Ze vertelden hoe ze probeerden te vluchten, hoe T. zijn wapen op hen richtte, hoe ramen uit de tram werden geslagen om aan hem te ontkomen. Maar ook hoe hun leven er nu uitziet. Melanie (22), die zwaargewond raakte, vertelde bijvoorbeeld dat ze niet meer alleen durft te slapen. ‘Ik heb nachtmerries. Mijn vertrouwen in de mens is weg. Mijn leven is veranderd.’ </p>
<p>Ook nabestaanden kwamen aan het woord. Zo vertelde de vader van Roos, die overleed, woedend zijn verhaal. T. toonde geen schuldgevoel en reageerde heftig. Hij had een glimlach op zijn gezicht, begon hardop te lachen, bespuugde zijn eigen advocaat, stak zijn middelvinger op naar de rechter, deed een beweging na alsof hij een kopstoot uitdeelde en begon te schelden. ‘Ik geef niets om jullie’, riep hij bijvoorbeeld. De rechter liet hem uit de zaal verwijderen. </p>
<p>Op de derde zittingsdag was er wat vertraging. Eén van de passagiers vond dat andere rechters de zaak moesten behandelen. De man zag vorig jaar dat T. in de tram het pistool op hem richtte en twee keer de trekker overhaalde. Het Openbaar Ministerie zegt dat hij slachtoffer is van bedreiging, maar daar is hij het niet mee eens. Hij vindt zelf dat hij slachtoffer is van poging tot moord. Na overleg ging de zaak weer door, met dezelfde rechters.</p>
<h3>4. Welke straf is tegen T. geëist? </h3>
<p>T. zit sinds de schietpartij op de terroristenafdeling van de gevangenis in Vught. Hij wordt verdacht van viervoudige moord en bedreiging met terroristisch motief. Tegen hem is levenslang geëist door Justitie. </p>  
