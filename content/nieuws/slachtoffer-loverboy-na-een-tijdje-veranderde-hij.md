---
id: a440ef94534c4b1c8230a1e8f18e5807
type: nieuws
layout: post
title: "Slachtoffer loverboy: ‘Na een tijdje veranderde hij’"
permalink: /nieuws/slachtoffer-loverboy-na-een-tijdje-veranderde-hij/
date: 2022-05-11T19:16:41.067Z
author: 7biA1WiYB
excerpt: "Ruim 1.300 minderjarige meisjes zijn in Nederland slachtoffer van een loverboy, blijkt uit onderzoek van de Nationaal Rapporteur Mensenhandel. Dat zijn er een stuk meer dan werd gedacht. Ondanks dat het probleem groter wordt, behandelt het Openbaar Ministerie minder zaken. Naomi (18, niet haar echte naam) uit Deventer maakte het mee en vertelt haar verhaal.  "
seo:
  description: "Slachtoffer loverboy: ‘Na een tijdje veranderde hij’"
  title: "Slachtoffer loverboy: ‘Na een tijdje veranderde hij’"
---
Ruim 1.300 minderjarige meisjes zijn in Nederland slachtoffer van een loverboy, blijkt uit onderzoek van de Nationaal Rapporteur Mensenhandel. Dat zijn er een stuk meer dan werd gedacht. Ondanks dat het probleem groter wordt, behandelt het Openbaar Ministerie minder zaken. Naomi (18, niet haar echte naam) uit Deventer maakte het mee en vertelt haar verhaal.  

    <p>Slachtoffer worden van een loverboy, dat kan iedereen overkomen. Naomi maakte het echt mee. Van haar 12<sup>de</sup><span> tot haar 14</span><sup>de </sup><span>werd zij door haar toenmalige vriend ingezet in de prostitutie. ‘Mensen denken vaak dat het alleen gebeurt bij onzekere meisjes met problemen thuis. Maar dat is niet zo. Ik voelde me goed en ik heb de liefste ouders die me overal mee helpen’, vertelt ze.</span></p>
<h3>Nummers uitwisselen</h3>
<p>Naomi leerde de man kennen toen ze van school naar huis fietste. ‘Hij kwam naast me fietsen en gaf me complimenten. Mijn vriendinnen hadden allemaal een vriendje en dat wilde ik ook wel. We hebben eerst alleen gepraat, maar daarna heb ik toch mijn nummer gegeven. Maar hij was wel twintig jaar ouder dan ik’, vertelt Naomi. De twee spraken een paar keer af, maar na een tijdje veranderde hij. ‘Ik moest seks met hem hebben in zijn auto, wat ik eigenlijk niet wilde. En later ook met een vriend van hem. Hij zei dat dat normaal was voor een meisje van twaalf.’</p>
<p>De man maakte foto’s tijdens de seks om Naomi mee te bedreigen. ‘Als ik aan iemand vertelde wat hij mij aandeed zou hij die foto verspreiden en mijn moeder en zusje iets aandoen, dus ik deed maar wat hij zei.’ Dat ging steeds verder. ‘Op een dag moest ik met vier mannen seks hebben in een auto. Toen ik zei dat ik dat niet wilde, zette hij een pistool tegen mijn hoofd.’</p>
<h3>Geen gevoel</h3>
<p>Naomi moest vaak naar enge plekken komen, zoals een parkeerplaats of het bos. ‘Dan wist ik wat er ging gebeuren, maar ik moest wel, anders zou hij mijn zusje iets aandoen. Ik leerde mijn gevoel uit te zetten, want als ik huilde sloeg hij mij.’ Thuis douchte ze uren. ‘Ik voelde me vies en heel erg alleen.’</p>
<h3>Liegen</h3>
<p>Tegen haar ouders loog Naomi over waar ze was: Bij een vriendin. ‘Mijn vriendin wist dat ik zei dat ik bij haar was, maar ze wist niet waar ik dan wel was. Ze kreeg steeds meer het gevoel dat het niet goed met me ging, omdat ik stiller werd en geen leuke dingen meer deed’, vertelt Naomi. De moeder van Naomi vermoedde ook dat het niet goed ging en belde de vriendin van haar dochter om te controleren of ze daar wel echt was. ‘En daar was ik niet. Omdat ze allebei het idee hadden dat er iets aan de hand was, belden ze iemand waar ik mee kon praten. Aan haar heb ik toen alles verteld.’</p>
<h3>Hulphond</h3>
<p>Diezelfde avond nog ging Naomi naar een opvanghuis voor slachtoffers van loverboys. ‘Dat was zwaar, omdat ik geen familie om me heen had. Maar thuisblijven was te gevaarlijk, omdat hij me daar zou weten te vinden. Tijdens haar tijd in de opvang ging ze niet naar school, om zich volledig te kunnen richten op haar therapie. Ze praatte veel met de andere meisjes uit de opvang. ‘We begrepen elkaar en konden elkaar daardoor goed helpen.’ Naomi zat anderhalf jaar in de opvang. Die tijd is nodig om zo’n ernstig trauma te verwerken. Daarna ging ze weer naar huis. ‘Thuis was ik bang om de straat op te gaan en ik had veel nachtmerries. Daarvoor heb ik toen een hulphond gekregen: Summer. Zij helpt me heel goed, alleen al door er voor me te zijn. En op straat, zorgt ze altijd dat ze tussen mij en andere mensen in staat.’</p>
<h3>Praten</h3>
<p>Tegen de mannen deed Naomi geen aangifte. ‘Dan moet je alle details steeds opnieuw vertellen en dat wil ik niet.’ Ze heeft nog wel een advies voor andere meisjes: Praat erover als zoiets bij jou gebeurt. Ik weet hoe moeilijk het is, maar je hoeft niet alles in één keer te vertellen. Je kunt bijvoorbeeld eerst alleen zeggen dat het niet goed met je gaat.’ Naomi is begonnen aan de opleiding voor schoonheidsspecialiste en heeft inmiddels op een normale manier contact met jongens. ‘Het lukt me wel om jongens te vertrouwen. Ik vind niet iedereen leuk, maar dat is bij mij niet anders dan bij mijn vriendinnen.’</p>
<h3>Loverboys</h3>
<p>Hoe gaat een loverboy te werk? Xandra van de stichting StoploverboysNu vertelt.<br><br>‘Vroeger gaven loverboys vooral veel cadeautjes aan hun vriendin om ze in te pakken en daarna een schuldgevoel aan te praten. Zo kwamen meisjes in de prostitutie terecht, om dat geld terug te betalen. Tegenwoordig gaat het er veel harder aan toe. Er komt vaak geweld bij kijken en de meisjes worden bedreigd. Sociale media spelen een grote rol, want het is online veel makkelijker om meisjes te vinden en te chanteren.’ Loverboys zijn niet makkelijk te herkennen. ‘Het kan iedereen zijn. Vaak handelen ze ook in wapens of drugs en zorgen ze ervoor dat het meisje afdrijft van haar ouders.’</p>
<p><em>In Nederland zijn er verschillende opvangcentra gespecialiseerd in opvang van slachtoffers van loverboys. Welke dat zijn zie je op <a href="http://www.slachtofferwijzer.nl/">www.slachtofferwijzer.nl</a>.</em></p>
  
