---
id: 1c1c119806c84b6285b57fe3194cc35b
type: nieuws
layout: post
title: "Tom (12) breekt zeilrecord over het Kanaal"
permalink: /nieuws/tom-12-breekt-zeilrecord-over-het-kanaal/
date: 2022-05-11T19:16:41.067Z
author: 7biA1WiYB
excerpt: "Terwijl jouw wekker ging voor een nieuwe schooldag, stapte de Franse jongen Tom Goron (12) woensdagochtend in zijn zeilboot. Supersnel voer hij van Engeland naar Frankrijk. Hij brak een zeilrecord!  "
seo:
  description: "Tom (12) breekt zeilrecord over het Kanaal"
  title: "Tom (12) breekt zeilrecord over het Kanaal"
---
Terwijl jouw wekker ging voor een nieuwe schooldag, stapte de Franse jongen Tom Goron (12) woensdagochtend in zijn zeilboot. Supersnel voer hij van Engeland naar Frankrijk. Hij brak een zeilrecord!  

    <p>In 14 uur en 20 minuten kun je van Groningen naar Roermond fietsen, van Hilversum naar Scheveningen wandelen, óf over het Kanaal van Engeland naar Frankrijk zeilen. Ten minste… als je Tom Goron bent. De Franse jongen zeilde woensdag in zijn optimist, een kleine zeilboot, van het Britse eiland Wight naar de haven van Cherbourg in Frankrijk. Daarmee brak hij een wereldrecord!</p>
<h3>Zeildroom</h3>
<p>Het zeilen is Tom met de paplepel ingegoten. Hij stond voor het eerst op een zeilboot toen hij nog maar twee jaar was. Sinds hij hoorde dat Violette Dorange (15) in 2016 het Kanaal overstak in 14 uur en 56 minuten, droomde hij ervan om dit record te verbeteren. Maar ondanks alle voorbereidingen ging de oversteek nog niet zo makkelijk...</p>
<h3>Zeeziek</h3>
<p>Tom had vooraf maar drie uur geslapen en werd al een uur na vertrek zeeziek. Hij moest overgeven, was moe en twijfelde over opgeven. Hij zette toch door en hoe dichter hij bij zijn thuisland kwam, hoe beter het ging. Na 14 uur en 20 minuten op zee meerde hij aan in Cherbourg. Daarmee was hij meer dan een half uur sneller dan Violette!</p>  
