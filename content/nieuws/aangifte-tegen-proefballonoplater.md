---
id: b0132cd9467a462f92bf886ae506bebe
type: nieuws
layout: post
title: "Aangifte tegen proefballonoplater"
permalink: /nieuws/aangifte-tegen-proefballonoplater/
date: 2022-05-11T19:16:41.067Z
author: 7biA1WiYB
excerpt: "Binnen de VVD maakt Klaas Dijkhoff (37) razendsnel carrière. Hij wordt beschouwd als de kroonprins die ooit Mark Rutte moet gaan opvolgen. Maar zijn vele politieke proefballonnen wekken irritatie. En tegen zijn ludieke actie om tijdens een VVD-feest vijfhonderd échte ‘proefballonnen’ op te laten, is nu zelfs aangifte gedaan. Een portret van een superslimme Brabantse politicus  "
seo:
  description: "Aangifte tegen proefballonoplater"
  title: "Aangifte tegen proefballonoplater"
---
Binnen de VVD maakt Klaas Dijkhoff (37) razendsnel carrière. Hij wordt beschouwd als de kroonprins die ooit Mark Rutte moet gaan opvolgen. Maar zijn vele politieke proefballonnen wekken irritatie. En tegen zijn ludieke actie om tijdens een VVD-feest vijfhonderd échte ‘proefballonnen’ op te laten, is nu zelfs aangifte gedaan. Een portret van een superslimme Brabantse politicus  

    <p>Hij heeft humor, is extreem slim en bovenal een echte Brabander. Hij viert graag carnaval en heeft alle cd’s van Guus Meeuwis. Hij bezoekt nog steeds bijna elke thuiswedstrijd van PSV met zijn broers Koen en Rik. Toch is hij niet in Brabant geboren, maar in Duitsland. Daar was zijn vader gelegerd. Later verhuist het gezin naar Eindhoven. Dijkhoff doet het gymnasium en studeert rechten in Tilburg. Hij wordt politiek actief als hij rond 2005 van Tilburg naar Breda verhuist. Hij wordt daar lijsttrekker van de VVD en laat een rechtse wind door de lokale fractie waaien. Hij komt met het idee om ‘stadsmariniers’ door de straten van Breda te sturen en hij wil het armoedebeleid versoberen. Dat mensen met een zogenaamde BredaPas gratis naar de Efteling mogen, stoort hem mateloos.</p>
<h3>Meest sexy politicus</h3>
<p>Intussen doet hij als promovendus onderzoek naar de consequenties van onbemande wapens op het oorlogsrecht. Dijkhoff wordt al snel secretaris in het partijbestuur. Daar valt hij op en hij belandt in 2010 op de lijst voor de Tweede Kamerverkiezingen. Dan gaat het snel. Vijf jaar later is hij staatssecretaris van Veiligheid en Justitie. Hij wordt uitgeroepen tot politicus van het jaar en door lezeres van Cosmopolitan verkozen tot meest sexy politicus van het Binnenhof. Ook wint hij het tv-programma De Slimste Mens en krijgt bij de laatste verkiezingen 146.226 voorkeurstemmen. </p>
<h3>Mopperig</h3>
<p> Inmiddels is Dijkhoff fractievoorzitter en hij wordt gezien als de opvolger van Mark Rutte. Maar de altijd onberispelijk in pak geklede Dijkhoff ligt ook onder vuur. Hij kan soms wel érg mopperig en kortaf uit de hoek komen. Zoals tegen Nemr (8) in de BNNVARA-docu Terug naar je Eige Land. Als die aan de staatssecretaris vertelt dat hij misschien wordt uitgezet naar Irak reageert die voor de camera met ‘ja, dus?’ </p>
<p>Dijkhoff komt ook met té veel ideetjes die tot niets leiden. Recent zijn dat proefballonnen over kernenergie, een harde aanpak van probleemwijken en een demonstratieverbod rond Zwarte Piet. Het komt hem op veel kritiek te staan, buiten én binnen zijn partij. Afgelopen weekend reageert hij door vijfhonderd ‘echte’ proefballonnen op te laten. Het is grappig bedoeld, maar zijn actie schiet veel mensen in het verkeerde keelgat. Tweede Kamerlid Christine Teunissen (Partij voor de Dieren) doet zelfs aangifte. Met zijn actie veroorzaakt hij onnodig zwerfvuil en dat is een economisch delict, zo vindt zij. Dijkhoff reageert zoals te verwachten valt: mopperig. ‘Zonde van de tijd van de agent, de officier en het papier’, zo zegt hij in het <em>AD</em>. </p>
<h3>Wist je dat… </h3>
<ul><li>…Dijkhoff getrouwd is en een dochter van 1 heeft? </li>
<li>…hij in 2016 werd uitgeroepen tot best geklede man door het blad Esquire </li>
<li>… hij vindt dat Amsterdam zich, net als de rest van Nederland, aan het boerkaverbod moet houden? Burgmeester Halsema liet onlangs weten dat het handhaven daarvan in de stad geen prioriteit heeft. </li>
</ul>  
