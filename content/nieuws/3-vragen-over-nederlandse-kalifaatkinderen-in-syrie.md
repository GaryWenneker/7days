---
id: bf29cfb27edc4a6cb03cb849e1142fa8
type: nieuws
layout: post
title: "3 vragen over Nederlandse 'kalifaatkinderen' in Syrië"
permalink: /nieuws/3-vragen-over-nederlandse-kalifaatkinderen-in-syrie/
date: 2022-05-11T19:16:41.067Z
author: MarindeHurenkamp
auteur: Marinde Hurenkamp
avatar: /sites/default/files/styles/node_author/public/Marinde3.jpg?itok=LMRPApOG
rubrieken:
  - nieuws
excerpt: "In vluchtelingenkampen in Syrië wonen ongeveer 145 Nederlandse 'kalifaatkinderen'. Ze kunnen niet zomaar met hun familie terug naar Nederland. Hoe zit dat?  "
seo:
  description: "3 vragen over Nederlandse 'kalifaatkinderen' in Syrië"
  title: "3 vragen over Nederlandse 'kalifaatkinderen' in Syrië"
---
In vluchtelingenkampen in Syrië wonen ongeveer 145 Nederlandse 'kalifaatkinderen'. Ze kunnen niet zomaar met hun familie terug naar Nederland. Hoe zit dat?  

    <p>Een paar jaar geleden had de islamitische terreurgroep Islamitische Staat (IS) op verschillende plekken in Irak en Syrië veel macht. In 2014 riep IS 'het kalifaat' uit, hun islamitische staat. Zo'n driehonderd Nederlanders reisden toen naar IS-gebied omdat ze daar wilden wonen of meevechten met de terroristen. Sommigen namen hun kinderen uit Nederland mee.</p>
<h3>1. Wat is er aan de hand?</h3>
<p>In 2017 werd IS grotendeels verslagen door het Syrische en Iraakse leger, met steun van Amerika en andere landen. Strijders werden gevangen genomen, ook de Nederlanders die zich hadden aangesloten. Ze kwamen terecht in Syrische vluchtelingenkampen. Vaak waren dat moeders met kinderen, omdat veel vaders zijn omgekomen.</p>
<p>Volgens Kinderombudsman <a href="https://www.dekinderombudsman.nl/263/ouders-of-professionals/de-kinderombudsman/margrite-kalverboer/" target="_blank">Margrite Kalverboer</a> is het niet duidelijk of de kinderen in de kampen veilig zijn. Ze zijn in ieder geval het slachtoffer van de extreme ideeën van hun ouders en vaak hebben ze veel geweld en ellende gezien. Kinderen die ouder zijn dan negen jaar, hebben misschien moeten meevechten met IS.</p>
<p>Ruim twee derde van de Nederlandse kinderen die nu in de vluchtelingenkampen wonen, zijn in dit gebied geboren. Ze zijn Nederlands of kunnen de Nederlandse nationaliteit krijgen als ze hem aanvragen.</p>
<h3>2. Waarom kunnen ze niet terug?</h3>
<p>De Nederlandse regering vindt dat de ouders er zelf voor gekozen hebben om naar IS-gebied te gaan. Daarom zijn ze ook verantwoordelijk voor de gevolgen die dat heeft voor hun kinderen. En als ze de terroristen geholpen hebben, dan zijn ze strafbaar.</p>
<p>Bovendien is het in de gebieden rondom de vluchtelingenkampen niet veilig. De regering zet zich daarom niet in om kinderen van jihadgangers op te halen. Alleen als ze zich melden bij een Nederlandse ambassade of consulaat, kan Nederland helpen. Maar de families mogen de kampen vaak niet verlaten. Ook hebben ze meestal geen geld en papieren voor de reis naar een ambassade.</p>
<h3>3. Wat vindt de Kinderombudsman?</h3>
<p>Zij vindt dat Nederland de kinderen moet helpen. In het <a href="https://www.dekinderombudsman.nl/94/kinderen/alles-over/kinderrechtenverdrag/?id=148" target="_blank">Kinderrechtenverdrag</a> staat dat ouders goed voor hun kinderen moeten zorgen. Als ze dat niet doen dan moet de regering helpen.</p>
<p>Ooit komen ze toch terug naar Nederland, maar dan is het waarschijnlijk te laat, zegt Margrite Kalverboer in <a href="https://www.volkskrant.nl/politiek/kinderombudsvrouw-vergroot-druk-op-kabinet-haal-kalifaatkinderen-naar-nederland~a4594390/" target="_blank"><em>de Volkskrant</em></a>. Dan zijn de kinderen misschien zo boos, teleurgesteld of extreem, dat ze rare dingen gaan doen. 'Mijn oproep aan de minister is om een beetje beter zijn best te doen. En als hij de hulp niet kan bieden, dan vraag ik hem om een internationale coalitie te vormen. Er zijn namelijk meer landen die worstelen met dit probleem.'</p>  
