---
id: 01b1fa8903be4389b464d0d2cdde2292
type: nieuws
layout: post
title: "Mila (16) onder politiebescherming na kritiek op islam"
permalink: /nieuws/mila-16-onder-politiebescherming-na-kritiek-op-islam/
date: 2022-05-11T19:16:41.067Z
author: 7biA1WiYB
excerpt: "Frankrijk is in rep en roer door een Insta-filmpje van Mila. Het zestienjarige meisje zegt daarin negatieve dingen over de islam. Dat leverde haar een hoop reacties op. Positieve én negatieve. Het hele land bemoeit zich er inmiddels mee en Mila staat noodgedwongen onder politiebescherming.   "
seo:
  description: "Mila (16) onder politiebescherming na kritiek op islam"
  title: "Mila (16) onder politiebescherming na kritiek op islam"
---
Frankrijk is in rep en roer door een Insta-filmpje van Mila. Het zestienjarige meisje zegt daarin negatieve dingen over de islam. Dat leverde haar een hoop reacties op. Positieve én negatieve. Het hele land bemoeit zich er inmiddels mee en Mila staat noodgedwongen onder politiebescherming.   

    <p>Mila woont in een buitenwijk van de Franse stad Lyon. Op 18 januari gaat ze live op Instagram. Ze wordt daar aangesproken door een jongen die vertelt dat hij moslim is. Hij wil graag met haar afspreken, maar ze wijst hem af. Op zich niet zo raar: Mila is openlijk lesbisch. Maar in een filmpje waarin ze over de versierpoging vertelt, benadrukt ze daarna dat ze weinig met de islam heeft. Dat levert haar flink wat boze reacties op en het verwijt dat ze racistisch zou zijn. Ze post opnieuw een filmpje waarin ze zegt dat in de Koran alleen maar haat staat. ‘De islam is kak. Ik heb het recht om uw godsdienst te beledigen, dat is helemaal niet racistisch.’</p>
<h3>Bedreigd </h3>
<p>Op het tweede filmpje wordt helemaal massaal gereageerd. Niet alleen met boze woorden en gescheld, maar ook met doodsbedreigingen. Zelfs het adres van Mila’s school wordt openbaar gemaakt met een oproep om haar daar op te wachten. Mila schrikt zich rot en doet aangifte. En intussen kan ze niet meer naar school omdat die haar veiligheid niet meer kan garanderen. Ze staat nu zelfs 24 per dag onder politiebescherming. Haar Instagram-account staat op zwart. </p>
<h3>#JesuisMila </h3>
<p>Inmiddels bemoeit heel Frankrijk zich met deze zaak. Justitieminister Nicole Belloubet veroordeelt de doodsbedreigingen, maar vindt ook dat Mila zelf verkeerd is geweest. ‘Een godsdienst beledigen betekent een aanslag op de vrijheid’, zei ze op de Franse tv. Daar is de rechts-radicale politicus Marine Le Pen dan weer boos over. Zij vindt dat Mila juist alle steun moet krijgen. Op social media bemoeien veel Fransen zich nu met de zaak. Er zijn twee kampen die tegenover elkaar staan, elk met een eigen hashtag. De groep die Mila verdedigt gebruikt #JeSuisMila, mensen die zich verzetten tegen haar uitspraken gebruiken juist #JeSuisPasMila. </p>
<h3>Steun uit linkse hoek </h3>
<p>Niet alleen extreemrechtse groepen nemen het trouwens op voor Mila. Het linkse opinieblad L'Obs kiest ook haar kant omdat het erg hecht aan vrijheid van meningsuiting.<br>Opvallend is dat ook het satirisch blad Charlie Hebdo het voor haar op neemt. Een paar jaar geleden was het zelf doelwit van een aanslag vanwege een cartoon over profeet Mohammed. Wereldwijd werd daarna massaal #JeSuisCharlie als steunbetuiging gebruikt. Charlie Hebdo schrijft dat ‘Mila zegt wat wij tekenen’ en dat het meisje dus alle steun verdient.<br>De Franse politie startte een dubbel onderzoek naar de zaak: naar de mensen die Mila online hebben bedreigd en of Mila zelf strafbare dingen heeft gedaan. Beledigen op basis van afkomst en geloof is in Frankrijk niet strafbaar, maar haatzaaien wel. Maar justitie ziet geen reden Mila daar voor te vervolgen. </p>  
