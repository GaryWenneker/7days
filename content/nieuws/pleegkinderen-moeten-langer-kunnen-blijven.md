---
id: db32cccadcdf461bbdf50c837822152f
type: nieuws
layout: post
title: "'Pleegkinderen moeten langer kunnen blijven'"
permalink: /nieuws/pleegkinderen-moeten-langer-kunnen-blijven/
date: 2022-05-11T19:16:41.067Z
author: 7biA1WiYB
excerpt: "Terwijl jongeren gemiddeld pas op hun 24ste uit huis gaan, wordt ervan pleegkinderen verwacht dat zij er al op hun achttiende klaar voor zijn. Te vroeg, vindt minister De Jonge van Volksgezondheid. Hij wil dat die leeftijd omhoog gaat naar 21 jaar. Kyra (17) is dat met hem eens.   "
seo:
  description: "'Pleegkinderen moeten langer kunnen blijven'"
  title: "'Pleegkinderen moeten langer kunnen blijven'"
---
Terwijl jongeren gemiddeld pas op hun 24ste uit huis gaan, wordt ervan pleegkinderen verwacht dat zij er al op hun achttiende klaar voor zijn. Te vroeg, vindt minister De Jonge van Volksgezondheid. Hij wil dat die leeftijd omhoog gaat naar 21 jaar. Kyra (17) is dat met hem eens.   

    <p>Kyra was één jaar toen ze bij haar pleegouders terechtkwam. Volgende week woensdag wordt ze achttien en vanaf dat moment moet ze officieel voor zichzelf zorgen. Haar pleegouders krijgen dan geen vergoeding meer om voor haar te zorgen. ‘Vanaf je achttiende moet je al zoveel regelen’, zegt Kyra. ‘Je zorgverzekering, zorgtoeslag en rijlessen bijvoorbeeld. En dan ook nog een huis zoeken en alles zelf doen? Dat wordt te veel voor een jaar!’</p>
<h3>Volwassen</h3>
<p>Kyra heeft geluk: haar (pleeg)ouders willen en kunnen nog even voor haar zorgen. Net als voor haar broer van twintig. Voor veel anderen is dat niet mogelijk. Als een pleegkind van achttien nog langer hulp nodig heeft, kan hij of zij verlengde jeugdhulp aanvragen. De vergoeding van zeshonderd euro per maand wordt dan met een jaar verlengd. Of dat lukt, verschilt per gemeente. Dat moet volgens minister De Jonge van Volksgezondheid veranderen. Hij vindt dat jongeren standaard tot hun 21ste in een pleeggezin moeten kunnen blijven. ‘Ze worden niet opeens volwassen als de kalender vertelt dat ze achttien jaar zijn’, schreef hij op zijn Facebook-pagina. </p>
<h3>Extra hulp</h3>
<p>Kyra studeert en heeft veel klasgenoten die al achttien zijn. ‘Bijna iedereen uit mijn klas woont nog thuis. En dan wordt er van pleegkinderen verwacht dat ze wél op zichzelf kunnen wonen, terwijl die soms ook nog extra fragiel zijn.’ Kyra is blij dat haar ouders haar nog even kunnen helpen maar of dat voor haar broertje en zusje straks ook geldt is nog maar de vraag. ‘Daar maak ik me wel zorgen om, want pleegzorg is hartstikke duur. Mijn ouders hebben vier pleegkinderen en twee biologische kinderen die al het huis uit zijn. Dat scheelt, maar de kinderen die nog thuis wonen hebben extra hulp nodig. Ze wonen niet voor niets in een pleeggezin.’</p>
<h3>Afspraak </h3>
<p>Daarom maakte Kyra een afspraak met haar ouders: van haar bijbaan bij de slager betaalt ze hen een vast bedrag per maand. ‘Dat is eigenlijk net zoiets als op kamers wonen, maar dan mét de steun van mijn ouders.’ Dat is wat ze het meest zou missen: ‘Mijn ouders helpen me ook met koken en de was, maar de mentale steun zou ik het meest missen. Ik kom uit een groot gezin en als ik nu op mezelf zou moeten wonen, sta ik er ineens alleen voor staan. En ik heb het geld er ook gewoon niet voor. Ik zou me redden, maar het zou niet makkelijk zijn.’</p>  
