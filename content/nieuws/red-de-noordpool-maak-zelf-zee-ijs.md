---
id: 5b8d66caa0f84500af551a9b010890c2
type: nieuws
layout: post
title: "'Red de Noordpool, maak zelf zee-ijs'"
permalink: /nieuws/red-de-noordpool-maak-zelf-zee-ijs/
date: 2022-05-11T19:16:41.067Z
author: 7biA1WiYB
excerpt: "Wetenschappers denken de oplossing te hebben voor de smeltende Noordpool: zelf ijs maken met heel veel waterkanonnen. Dat klinkt mooi. Maar het lijkt een gevalletje ‘makkelijker gezegd dan gedaan’.   "
seo:
  description: "'Red de Noordpool, maak zelf zee-ijs'"
  title: "'Red de Noordpool, maak zelf zee-ijs'"
---
Wetenschappers denken de oplossing te hebben voor de smeltende Noordpool: zelf ijs maken met heel veel waterkanonnen. Dat klinkt mooi. Maar het lijkt een gevalletje ‘makkelijker gezegd dan gedaan’.   

    <p>Nog nooit was er zo weinig ijs op de Noordpool als nu. Minder ijs betekent dat er minder zonlicht wordt weerkaatst. De zonnestralen worden dan door de aarde opgenomen. Daardoor wordt het er nóg warmer. En dat is te merken. Vorig jaar november was het twintig graden warmer dan normaal rond die tijd op de Noordpool. Bizar: dat is hetzelfde als wanneer het hier bij ons in februari 25 graden zou zijn.</p>
<h3>Opslurpen</h3>
<p>Amerikaanse wetenschappers van de Arizona State University denken de oplossing te hebben. Ze willen heel veel pompen rond de smeltende ijskappen leggen. Die moeten water onder het ijs opslurpen en als kanonnen uitsproeien over de kappen. Die losse druppels bevriezen sneller en zo zou er nieuw zee-ijs kunnen ontstaan.</p>
<p>Alleen: voor de aandrijving van de pompen zijn - echt waar - tien miljoen windmolens nodig. Dat kost veel geld: 470 miljard dollar, om precies te zijn. Dat maakt de kans dat het plan echt uitgevoerd gaat worden best klein. </p>
<h3>Oorzaak aanpakken</h3>
<p>Andere wetenschappers vragen zich daarom af of het niet beter is om de oorzaak van het probleem grondiger aan te pakken: minder uitstoot van broeikasgassen. Volgens de wetenschappers uit Arizona is dit niet genoeg. ‘Er is meer nodig om te voorkomen dat het Noordpoolgebied verdwijnt’, schrijven zij in hun plannen.</p>
<p><em>Foto: Flickr/Lwp Kommunikáció</em></p>
<p><em>Altijd op de hoogte blijven van nieuws dat voor jongeren interessant is? Meld je aan voor onze <a href="https://7dagen.netlify.app/whatsapp">gratis WhatsApp-dienst</a>, download onze <a href="https://7dagen.netlify.app/app">gratis app</a> of neem een <a href="https://abonneren.sevendays.nl/abonneren/abonnementen/ae/artikel">proefabonnement </a>op de krant!</em></p>
<p> </p>  
