---
id: 2b36d2be9bcc4b56b1e87983d3965f9e
type: nieuws
layout: post
title: "Marysia (18) doet examen Chinees: 'Gewoon goed oefenen'"
permalink: /nieuws/marysia-18-doet-examen-chinees-gewoon-goed-oefenen/
date: 2022-05-11T19:16:41.067Z
author: 7biA1WiYB
excerpt: "Zo'n 170 leerlingen zitten midden in hun examen Chinees. Marysia (18) is niet erg zenuwachtig: ‘Zo moeilijk is het niet.’   "
seo:
  description: "Marysia (18) doet examen Chinees: 'Gewoon goed oefenen'"
  title: "Marysia (18) doet examen Chinees: 'Gewoon goed oefenen'"
---
Zo'n 170 leerlingen zitten midden in hun examen Chinees. Marysia (18) is niet erg zenuwachtig: ‘Zo moeilijk is het niet.’   

    <p>Sinds dit schooljaar is het een officieel examenvak. Op vijftien Nederlandse middelbare scholen zitten scholieren deze weken hard te blokken. Nog voor het centraal eindexamen in mei moeten de Chinese examens namelijk afgerond zijn.</p>
<p>Chinees leren, met al die ingewikkelde tekens? Het klinkt bijna onmogelijk. Maar Marysia is er niet zo zenuwachtig over. Ze doet Chinees als bijvak. ‘Het werd me aangeboden in mijn eerste jaar. Ik ben ermee doorgegaan, want ik vind het een leuke taal. En het staat straks ook mooi op mijn lijst. Ik ben er best goed in. Als je het een beetje bijhoudt en regelmatig oefent, is het niet zo moeilijk om goede cijfers te halen.’</p>
<h3>Vakantie</h3>
<p>Marysia kan zich redden in kleine dagelijkse gesprekjes over vrij simpele onderwerpen. ‘Als ik naar China op vakantie zou gaan, zou ik wel een praatje met de locals kunnen houden over het weer, hobby’s of over familie. Maar het wordt al ingewikkelder als iemand de weg wil weten. Dan zou ik denk ik wel terugschakelen naar Engels. Straks stuur ik hem nog de verkeerde kant op.’</p>
<p>Het Centraal Examen Chinees is verdeeld over drie periodes. In november was het onderdeel schrijven. ‘We moesten een verhaal uittypen in karakters. Volgens mij ging het wel goed. In principe zou ik nu zo’n duizend karakters moeten kennen.’ In maart waren de onderdelen lezen en luisteren aan de beurt. ‘Luisteren vind ik het moeilijkst. Het tempo ligt vrij hoog. Soms raak je de context helemaal kwijt.’ Volgende week moet Marysia haar mondeling nog doen, en ze moet nog een cultuuropdracht inleveren.</p>
<h3>Carrière</h3>
<p>‘Ik denk nu niet dat ik er echt iets mee ga doen later in mijn carrière’, zegt Marysia. ‘Ik wil sterrenkunde gaan studeren. Maar als dat plan mislukt, dan zou ik wel overwegen om Chinees te doen. De taal, de cultuur, alles erop en eraan.’ </p>
<p>Momenteel wordt Chinees alleen aangeboden op vwo-niveau. Misschien komt de havo daar in de toekomst nog bij.</p>  
