---
id: 011de657f8fc46798700cad61dbfe0f3
type: nieuws
layout: post
title: "Jongens haken vaker af dan meisjes (nou ja, in de derde)"
permalink: /nieuws/jongens-haken-vaker-af-dan-meisjes-nou-ja-in-de-derde/
date: 2022-05-11T19:16:41.067Z
author: 7biA1WiYB
excerpt: "Jongens redden het vaker dan meisjes niet in de derde klas van het vwo. Ze blijven meer zitten of gaan verder op de havo.   "
seo:
  description: "Jongens haken vaker af dan meisjes (nou ja, in de derde)"
  title: "Jongens haken vaker af dan meisjes (nou ja, in de derde)"
---
Jongens redden het vaker dan meisjes niet in de derde klas van het vwo. Ze blijven meer zitten of gaan verder op de havo.   

    <p>Onderwijsdeskundigen denken dat dat niet aan de intelligentie van jongens ligt, maar aan hun houding en gedrag. En aan scholen, die minder goed met jongens omgaan.</p>
<h3>Profielkeuze</h3>
<p>3vwo is van oudsher het jaar met relatief de meeste zittenblijvers en afhakers. In die klas heb je nog geen profiel gekozen en moet je dus nog steeds voldoendes halen voor vakken die je wat minder liggen. Een jaar later kun je die (deels) al laten vallen. Uit cijfers van de Dienst Uitvoering Onderwijs (DUO) van het ministerie van Onderwijs, blijkt dat er sinds een jaar of vier iets veranderd is. Voorheen waren het altijd meer meisjes die van vwo naar havo gingen, de laatste jaren gaan er juist meer jongens op een lager niveau verder.</p>
<p>Afgelopen schooljaar gingen er ongeveer vierduizend vwo-scholieren in de derde naar een lager niveau. Dat ging om 8% van de meisjes en 9,6 % van de jongens. Het goede nieuws is trouwens wel dat het totaal aantal leerlingen dat na de derde op een lager niveau verder gaat, iets daalt.</p>
<h3>Lastig plannen </h3>
<p>Gedragsdeskundige Lauk Woltring is gespecialiseerd in jongensgedrag op school. De ultieme verklaring voor de afhakende jongens heeft ook hij niet. Wel hebben jongens het in het algemeen soms wat lastiger op school. ‘Jongens rijpen minder snel en onregelmatiger dan meisjes. Zo kunnen de meeste jongens bijvoorbeeld minder goed zelfstandig werken en plannen terwijl dat vaak wél van ze wordt verwacht. Daardoor krijgen ze vaker op hun donder en trekken sommigen zich terug omdat ze zich niet fijn voelen’, legt Woltring uit. Middelbare scholen die daar niet doorheen prikken, laten deze leerlingen misschien daardoor te makkelijk naar een lager niveau gaan.</p>
<h3>Elke dag straf </h3>
<p>Voor Mees (17) uit Bilthoven een herkenbaar verhaal. ‘Ik zat op het vwo en eigenlijk kon ik dat ook best. Maar ik had er gewoon zo vaak geen zin in. Ik zat op een school die nogal streng was, daar kwam ik tegen in verzet. Ik kan best slordig zijn, maar elke keer als ik een boek vergat moest ik me de volgende dag om 8 uur melden of ’s middags papier prikken. Dat moest ik zo ongeveer elke dag dus mijn weerzin tegen school nam alleen maar toe.’ En dus bleef Mees zitten in de derde. ‘En op die school mocht dat niet, als je daar bleef zitten omdat je niet hard genoeg werkte, moest je van school.’ </p>
<p>Samen met zijn ouders koos Mees een andere school waar hij verder mocht in 4havo. ‘Deze school past veel beter bij mij. Hier luisteren ze naar me. Als ik hier een boek vergeet, krijg ik niet meteen straf. Dat positieve werkt veel beter. Dit jaar doe ik eindexamen en daarna wil ik graag alsnog vwo doen. Maar zeker niet meer op mijn oude school.’ </p>  
