---
id: 5345bdd606794aff9f4d85365f33dd55
type: nieuws
layout: post
title: "Carlos Ghosn: zakenman die van voetstuk viel"
permalink: /nieuws/carlos-ghosn-zakenman-die-van-voetstuk-viel/
date: 2022-05-11T19:16:41.067Z
author: 7biA1WiYB
excerpt: "Ooit een invloedrijke automagnaat, nu een voortvluchtige gevangene. Carlos Ghosn (65) was een zakenman die de status van superster bereikte. Tot hij werd beschuldigd van miljoenenfraude en gevangen werd gezet. Vorige week ontsnapte hij op mysterieuze wijze.  "
seo:
  description: "Carlos Ghosn: zakenman die van voetstuk viel"
  title: "Carlos Ghosn: zakenman die van voetstuk viel"
---
Ooit een invloedrijke automagnaat, nu een voortvluchtige gevangene. Carlos Ghosn (65) was een zakenman die de status van superster bereikte. Tot hij werd beschuldigd van miljoenenfraude en gevangen werd gezet. Vorige week ontsnapte hij op mysterieuze wijze.  

    <p>Carlos Ghosn wordt in Brazilië geboren. Zijn familie is van Libanese afkomst en daarom verhuist hij als zesjarige naar Beiroet. Daar krijgt hij les op een Franse katholieke school. Op zijn zestiende vertrekt Ghosn naar Parijs voor een studie aan prestigieuze universiteiten. Met twee ingenieursdiploma’s op zak begint hij bij bandenfabrikant Michelin. Eerst als fabrieksmanager en daarna als directeur van de Zuid-Amerikaanse vestiging van het Franse bedrijf.</p>
<h3>Kostendrukker</h3>
<p>Als baas van Renault en later ook van de Japanse autofirma’s Nissan en Mitsubishi Motors, boekt Ghosn grote financiële successen. Omdat hij drastisch bezuinigt op uitgaven, fabrieken sluit en werknemers ontslaat krijgt hij de bijnamen <a href="https://www.volkskrant.nl/nieuws-achtergrond/mr-fix-it-redde-drie-autobedrijven-en-nu-zit-carlos-ghosn-in-de-bak~b6ac6d15/" target="_blank">Mr. Fixit</a>, ‘ijsbreker’ en <a href="https://www.bbc.com/news/business-46263220" target="_blank">‘kostendrukker’</a>. Als een van de eersten lanceert hij in 2010 een elektrische auto, de oplaadbare Nissan Leaf. Zijn zakelijke instinct, visie én extravagante levensstijl worden wereldwijd bewonderd. Ghosn spreekt vijf talen vloeiend en vliegt in een privéjet heen en weer tussen zijn bedrijven in verschillende landen. Over zijn succes en managementstijl worden verschillende boeken geschreven. Voor de buitenwereld is hij hét toonbeeld van een geslaagde zakenman.</p>
<h3>Superster</h3>
<p>Hoewel het in Japan ongebruikelijk is dat een buitenlander de baas is van een groot bedrijf, krijgt Ghosn daar de status van een <a href="https://www.bbc.com/news/business-46263220" target="_blank">superster</a>. Op de vraag wie Japanners als president van hun land zouden willen zien, eindigt hij in 2011 zelfs op de zevende plaats. In een andere poll is Ghosn de man met wie de meeste Japanse vrouwen willen trouwen. De topman bereikt bijna een cultstatus als over zijn leven een manga-strip wordt gemaakt. Ook in zijn thuisland Libanon valt zijn naam als het over presidentskandidaten gaat. Dat hij wordt beschuldigd van machtsmisbruik en belastingfraude en daarom eind vorig jaar wordt gearresteerd op het vliegveld van Tokio is dan ook een grote schok.</p>
<h3>Ontsnapping</h3>
<p>Ghosn zit vier maanden in een cel, maar wordt na het betalen van een borgsom vrijgelaten. Op voorwaarde dat hij in Tokio blijft. Afgelopen oudejaarsdag duikt hij plotseling in Libanon op. Volgens de Japanse nieuwszender NTV nam hij op 27 december stiekem de hogesnelheidstrein naar de Japanse stad Osaka. Daar zou hij zich verstopt hebben in een flightcase, een kist die gebruikt wordt voor het vervoer van apparatuur en muziekinstrumenten. Omdat die te groot is voor de bagagescanner, kon hij ongemerkt aan boord van een privévliegtuig. Hoe het precies is gegaan, is nog een raadsel.</p>
<h3>Wist je dat …</h3>
<p>- Ghosn de beschuldigingen altijd heeft ontkend? Hij zou het <a href="https://www.volkskrant.nl/nieuws-achtergrond/het-was-vluchten-of-sterven-zegt-carlos-ghosn-in-urenlange-tirade-tegen-nissan-en-japan~b241c601/" target="_blank">slachtoffer zijn van een complot</a>.<br>- hij staat afgebeeld op een Libanese postzegel?<br>- Ghosn zegt dat hij als vijfjarige auto’s aan het geluid van de claxon kon onderscheiden.</p>  
