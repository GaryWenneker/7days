---
id: 9dad31a53fc14939be7123dce2f0d2c9
type: nieuws
layout: post
title: "Tieners vliegen in zelfgemaakt toestel"
permalink: /nieuws/tieners-vliegen-in-zelfgemaakt-toestel/
date: 2022-05-11T19:16:41.067Z
author: 7biA1WiYB
excerpt: "Helemaal van Kaapstad naar Caïro, in je zelfgeknutselde vliegtuig. Klinkt onmogelijk? Niet voor twintig Zuid-Afrikaanse scholieren. Ze bouwden een vliegmachine én zoefden er het hele Afrikaanse continent mee over.  "
seo:
  description: "Tieners vliegen in zelfgemaakt toestel"
  title: "Tieners vliegen in zelfgemaakt toestel"
---
Helemaal van Kaapstad naar Caïro, in je zelfgeknutselde vliegtuig. Klinkt onmogelijk? Niet voor twintig Zuid-Afrikaanse scholieren. Ze bouwden een vliegmachine én zoefden er het hele Afrikaanse continent mee over.  

    <p>Drie weken lang bouwden ze aan hun vliegtuig: de Sling 4. Ze kregen het als bouwpakket met duizenden onderdelen die nog in elkaar moesten worden geknutseld. Alleen de motor en de belangrijkste computer van het vliegtuig waren al door anderen in elkaar gezet. De twintig scholieren doen mee aan een challenge van het project U-Dream Global, een organisatie die, door middel van luchtvaart, kinderen wil inspireren en enthousiasmeren.</p>
<h3>Reis</h3>
<p>Zes van de twintig scholieren haalden hun vliegbrevet. De challenge hield namelijk niet op bij het in elkaar zetten van hun eigen vliegtuig, maar het doel was om van Kaapstad naar Caïro te vliegen. De afgelopen drie weken zijn de tieners met hun vliegtuig geland in veel verschillende landen: Namibie, Malawi, Ethiopie, Zanzibar, Tanzania en Oeganda stonden op de route. In totaal legden ze zo'n 12.000 kilometer af. De tieners regelden onderweg alles zelf: van eten tot brandstof voor het vliegtuig. </p>
<h3>Spannend</h3>
<p>Pilote en één van de bedenkers van de <em>challenge</em>, Megan Werner (17), vertelde aan de <em>BBC</em>: 'Ons doel is anderen te laten zien dat alles mogelijk is, als je er echt voor gaat.' Op het eind werd de tocht trouwens nog even onbedoeld spannend. Door een probleem met het vliegsysteem, moest de Sling 4 landen op een klein Egyptisch vliegveld dat eigenlijk niet op de route stond. 'Dat zorgde voor wat chaos, maar we deden het voor onze veiligheid', aldus Megan. 'Toen we daar onverwacht landden, wilden ze ons eigenlijk arresteren en onze paspoorten innemen. Ze wisten natuurlijk helemaal niet wat we kwamen doen. Maar gelukkig kwam het allemaal goed.'</p>  
