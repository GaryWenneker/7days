---
id: ea9328a4747a430fbd3c20bffb7e4421
type: nieuws
layout: post
title: "League of Legends wil echt bloed "
permalink: /nieuws/league-of-legends-wil-echt-bloed-/
date: 2022-05-11T19:16:41.067Z
author: 7biA1WiYB
excerpt: "Speel jij graag een potje League of Legends met je vrienden? Dan kan het zomaar zijn dat een volwassen vriend van je binnenkort vertelt dat hij bloed gaat geven. Echt bloed, wel te verstaan.  "
seo:
  description: "League of Legends wil echt bloed "
  title: "League of Legends wil echt bloed "
---
Speel jij graag een potje League of Legends met je vrienden? Dan kan het zomaar zijn dat een volwassen vriend van je binnenkort vertelt dat hij bloed gaat geven. Echt bloed, wel te verstaan.  

    <p>Het is een actie van bloedbank Sanquin om nieuwe bloeddonoren te werven. En wie bloed geeft, krijgt leuke extra’s in de game. Maar jammer voor jou, bloed doneren mag pas vanaf 18 jaar. Riot Games, de producent van <em>League of Legends</em>, heeft de actie #myfirstblood samen met Sanquin opgezet. Via de game hoopt de bloedbank een heleboel nieuwe donoren te werven.</p>
<h3>First Blood</h3>
<p>Het doel van de game is om het fort van de tegenstander te vernietigen samen met een team. Onderweg naar dat fort kom je een hoop vijanden tegen. Als jij de eerste bent die een van de vijanden doodt, dan noem je dat <em>first blood</em>. Dit levert veel goud op. Voor Sanquin is ‘first blood’ ook erg belangrijk. Het is de eerste stap van iemand om donor te worden en met die stap kunnen juist levens gered worden. Gamers die zich als donor aanmelden, verdienen een nieuwe skin (een soort uiterlijk) voor het gamepersonage Thresh.</p>
<h3>Achttien</h3>
<p>Maar voor je jezelf nu rijk rekent in de game: bloed doneren mag in Nederland pas vanaf je achttiende. Robert Heckert van Sanquin, legt uit waarom: ‘Het is gezonder om met doneren te beginnen als je volgroeid bent. Bovendien ben je op je achttiende pas volwassen en helemaal zelf verantwoordelijk voor de keuzes die je maakt.’ Dikke kans dus dat jij die nieuwe skin gewoon nog moet verdienen met punten.</p>  
