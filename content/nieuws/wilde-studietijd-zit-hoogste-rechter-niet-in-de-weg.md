---
id: 001af9bc086d427b82ebd30311ed9fc6
type: nieuws
layout: post
title: "Wilde studietijd zit hoogste rechter niet in de weg"
permalink: /nieuws/wilde-studietijd-zit-hoogste-rechter-niet-in-de-weg/
date: 2022-05-11T19:16:41.067Z
author: 7biA1WiYB
excerpt: "Verhalen uit zijn wilde studententijd zaten hem afgelopen weken flink dwars. Maar met een krappe meerderheid is Brett Kavanaugh afgelopen weekend toch benoemd als allerhoogste rechter in de Verenigde Staten. President Trump is er blij mee. Maar veel andere Amerikanen helemaal niet. Wie is deze oerconservatieve Kavanaugh?  "
seo:
  description: "Wilde studietijd zit hoogste rechter niet in de weg"
  title: "Wilde studietijd zit hoogste rechter niet in de weg"
---
Verhalen uit zijn wilde studententijd zaten hem afgelopen weken flink dwars. Maar met een krappe meerderheid is Brett Kavanaugh afgelopen weekend toch benoemd als allerhoogste rechter in de Verenigde Staten. President Trump is er blij mee. Maar veel andere Amerikanen helemaal niet. Wie is deze oerconservatieve Kavanaugh?  

    <p>Brett Kavanaugh (53) groeit op in een rijk gezin. Zijn moeder is rechter, zijn vader advocaat. Ook Brett kiest in de jaren tachtig voor een rechtenstudie aan de beroemde Yale-universiteit. Daar heeft hij volgens studievrienden een wilde tijd. Een van hen schrijft er zelfs een boek over. In <em>Wasted: Tales of a Gen X Drunk</em> (Stomdronken: verhalen van een dronkenlap uit generatie X) wordt een zekere Bart O’Kavanaugh opgevoerd die zelfs een keer zijn bewustzijn verliest na een dronken nacht. Zelf presenteert hij zich liever als een serieuze, katholieke student die naast zijn studie fanatiek basketbal speelt en schrijft. </p>
<h3>Oerconservatief </h3>
<p>Na zijn studie maakt Kavanaugh vlot carrière. Hij is actief in de Republikeinse partij en wordt juridisch adviseur van George W. Bush. Zijn vrouw Ashley is in die tijd de persoonlijke secretaresse van de toenmalige president. Kavanaugh staat dan al bekend als heel conservatief en spreekt zich uit voor de doodstraf en tegen abortus en het homohuwelijk. Dat blijft hij ook de jaren erna doen in honderden opiniestukken. Kavanaugh is dan alweer jaren rechter bij het Hof van Beroep in Washington. </p>
<p>De huidige president Trump is dol op hem en draagt hem afgelopen zomer voor als rechter voor het Supreme Court, het hoogste Amerikaanse gerechtshof. Een eervolle baan, maar drie recente beschuldigingen van vrouwen die zeggen tijdens hun studietijd door hem misbruikt te zijn, dreigen roet in het eten te gooien. </p>
<h3>Wangedrag </h3>
<p>Kavanaugh moest zich deze week in een hoorzitting in de Senaat tegen die beschuldigingen verdedigen. Eén van de vrouwen, Christine Blasey Ford, houdt een emotioneel verhaal waarin ze hem beschuldigde van seksueel wangedrag, toen ze beiden nog minderjarig waren. Hij zou haar op bed hebben geduwd, zijn hand op haar mond hebben gelegd en hebben geprobeerd haar kleding uit te trekken. Kavanaugh ontkent. En waar Ford vertelde dat zij moest onderduiken vanwege de doodsbedreigingen die ze voor de hoorzitting ontving, klaagde Kavanaugh dat hij nu waarschijnlijk niet meer zal worden gevraagd als trainer van het basketbalteam van zijn dochter. </p>
<p>De verklaring van Ford heeft niet kunnen voorkomen dat Kavanaugh afgelopen zaterdag, met een krappe meerderheid, toch werd gekozen. </p>
<h3>Wist je dat… </h3>
<ul><li>de baan als rechter van het Hooggerechtshof een benoeming voor het leven is? </li>
<li>de rechters van het Hooggerechtshof beslissen over gevoelige kwesties als homorechten, de doodstraf, abortus en de macht van de president? </li>
<li>de aanstelling van een ‘echte conservatief’ in dat Hooggerechtshof één van de verkiezingsbeloftes van Trump was? </li>
</ul>  
