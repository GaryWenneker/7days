---
id: 8b26a69cc4014cd2959060c4e97ef7e7
type: nieuws
layout: post
title: "Korhan (13) krijgt geen cijfers op school: 'Minder bang om fouten te maken' "
permalink: /nieuws/korhan-13-krijgt-geen-cijfers-op-school-minder-bang-om-fouten-te-maken-/
date: 2022-05-11T19:16:41.067Z
author: 7biA1WiYB
excerpt: "Heb jij ook het gevoel dat je van de ene toets naar de andere holt? Steeds meer middelbare scholen zijn ‘toetsmoe’ en gooien het roer om. Op het Ashram College in Alphen aan den Rijn krijgen brugklassers en tweedeklassers zelfs helemaal geen cijfers meer. Korhan (13) vertelt: ‘We moeten even hard werken, maar het is een stuk fijner.’  "
seo:
  description: "Korhan (13) krijgt geen cijfers op school: 'Minder bang om fouten te maken' "
  title: "Korhan (13) krijgt geen cijfers op school: 'Minder bang om fouten te maken' "
---
Heb jij ook het gevoel dat je van de ene toets naar de andere holt? Steeds meer middelbare scholen zijn ‘toetsmoe’ en gooien het roer om. Op het Ashram College in Alphen aan den Rijn krijgen brugklassers en tweedeklassers zelfs helemaal geen cijfers meer. Korhan (13) vertelt: ‘We moeten even hard werken, maar het is een stuk fijner.’  

    <p>De laatste jaren krabben steeds meer scholen zich achter de oren. Slaan we door in onze toetsmanie? Wat steken leerlingen er eigenlijk van op als ze woensdag weer zijn vergeten wat ze dinsdag hebben opgedreund? Zijn al die cijfers niet veel te stressvol voor onze leerlingen? Gevolg: het ‘formatief leren’ is in opkomst. Dat houdt in grote lijnen in: veel minder afrekenen op cijfers, meer feedback geven en krijgen. Geen hoofdstukken stampen, maar aan leerdoelen werken. Inmiddels hebben tientallen scholen het roer die kant op gegooid. Hoe het precies vorm krijgt, verschilt. Vaak gaat het samen met minder toetsen, maar dat hoeft niet per se.</p>
<h3>Quizjes</h3>
<p>Op het Ashram College in Alphen aan den Rijn krijgen brugklassers en tweedeklassers zelfs helemaal géén cijfers meer. Dat was in de eerste klas even wennen, vindt Korhan (13) uit 2b. ‘Maar uiteindelijk vind ik het veel fijner. Ik zie makkelijk waar ik goed in ben en waar ik nog aan kan werken.’ Hoe werkt dat dan? ‘We krijgen opdrachten, waardoor mijn docent en ik kunnen zien hoe goed ik de lesstof onder de knie heb.’ Dat wordt bepaald aan de hand van leerdoelen. Dus niet: leer hoofdstuk twee uit je hoofd, maar: aan het eind van deze periode kan ik breuken optellen, aftrekken en vermenigvuldigen. Of een scholier dat ook echt kan wordt bepaald met klassikale opdrachten, gesprekken of opdrachten in spelvorm zoals quizjes.</p>
<h3>Weinig stress</h3>
<p>‘Omdat het niet voor een cijfer geldt, heb ik weinig stress’, zegt Korhan. ‘Ik ben minder bang om fouten te maken. Want als ik iets nog niet goed kan, motiveert het me om daaraan te werken. Dan krijg ik een extra opdracht of een video, en daarna bekijk ik samen met mijn docent of ik er beter in ben geworden. Ik vind dit duidelijker dan steeds één cijfer krijgen, want dan weet je eigenlijk niet echt hoe je ervoor staat.’ Maakt het niet lui als je nooit voor het ‘eggie’ hoeft? ‘Zeker niet. We moeten heus even hard werken als anderen.’ En wordt leren hierdoor eigenlijk leuker? Korhan: ‘Nou ja, het blijft school, dus het blijft even leuk. Of even saai.’</p>  
