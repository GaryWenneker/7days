---
id: b0316a2660ec49d291d6e819d9be5b64
type: nieuws
layout: post
title: "Nieuwe helm die je hoofd en kapsel beschermt"
permalink: /nieuws/nieuwe-helm-die-je-hoofd-en-kapsel-beschermt/
date: 2022-05-11T19:16:41.067Z
author: 7biA1WiYB
excerpt: "Geplet haar, plakkerig plukhaar of een statische coupe de troep. Een helm is perfect om je hoofd heel te houden bij een ongeluk, maar tegelijkertijd de hel voor je haar. De ShapeProtector 1.4 belooft een eind te maken aan al die ellende. Net op tijd, gezien de aankomende helmplicht voor scooters.  "
seo:
  description: "Nieuwe helm die je hoofd en kapsel beschermt"
  title: "Nieuwe helm die je hoofd en kapsel beschermt"
---
Geplet haar, plakkerig plukhaar of een statische coupe de troep. Een helm is perfect om je hoofd heel te houden bij een ongeluk, maar tegelijkertijd de hel voor je haar. De ShapeProtector 1.4 belooft een eind te maken aan al die ellende. Net op tijd, gezien de aankomende helmplicht voor scooters.  

    <p>In Nederland rijden er volgens cijfers van het CBS ongeveer 750.000 snorscooters rond, waarvan 32.000 in Amsterdam. Nu mag je daar nog op rijden zonder helm, maar die regel gaat op de schop met ingang van 8 april. Mét helm moet je dan van het fietspad af en de rijbaan op, voor de veiligheid van de fietsers. Deze nieuwe wet geldt over anderhalve week eerst alleen in Amsterdam, maar dikke kans dat-ie over een jaar ook landelijk wordt ingevoerd. Ferry Bieseman, eigenaar van het Amsterdamse Bromfietshuis, merkt al de gevolgen vertelde hij aan <a href="https://www.volkskrant.nl/economie/jongeren-verkopen-massaal-hun-scooter-na-helmplicht-ze-vrezen-voor-hun-kapsel~b1ecc75d/" target="_blank"><em>de Volkskrant</em></a>: ‘Eerst kwam er misschien wekelijks een klant langs om zijn scooter te verkopen. Nu komen ze de hele dag door. Vooral tieners en twintigers, zij vrezen voor hun kapsel en vinden die helm het ergst.’</p>
<h3>Prototypes</h3>
<p>Maar volgens Lin Paree hoef je echt geen afscheid te nemen van je scooter, als je maar de juiste helm draagt. Maandenlang werkte deze kapsaloneigenaresse in samenwerking met een ontwerpbureau aan een haarvriendelijke helm. Na verschillende prototypes is die er nu: de ShapeProtector 1.4. En als verstokte motorrijder weet ze waarover ze praat: ‘Motorrijden vind ik het fijnste wat er is. Alleen kom ik wel op mijn werk met een verpieterd kapsel en ben ik weer een half uur bezig om alles in model te krijgen. Want als kapper ben je zelf natuurlijk het visitekaartje van je zaak. Dat moet toch anders kunnen dacht ik op een gegeven moment. Via via ben ik toen in contact gekomen met het ontwerpbureau dat ruime ervaring had met beschermende kleding en het wel een uitdaging vond om een nieuwe helm te ontwerpen die net zo goed je hoofd als je kapsel beschermt.’</p>
<h3>Memory foam</h3>
<p>De doorbraak bleek uiteindelijk te liggen in een stel sneakers. Paree: ‘Dat lijken tegenwoordig wel pantoffels die helemaal naar je voet gaan staan door het gebruik van memory foam. Heerlijk. Waarom gebruiken we datzelfde materiaal niet in de helm?, dacht ik toen. Maar haar kun je natuurlijk nauwelijks vergelijken met een stel voeten. En stekelhaar vol gel is weer heel anders dan een bos zachte krullen. Het materiaal moest zo gevoelig zijn dat het zich vormde naar elk soort haar zonder het te pletten.’ Uiteindelijk is het foam dat in de ShapeProtector 1.4 zit speciaal voor Paree ontwikkeld. ‘Klanten met verschillende kapsels hebben inmiddels met de helm een testrit gemaakt en de reacties zijn onverdeeld positief. En natuurlijk gebruik ik ’m zelf ook. Ik kan nu gewoon een half uur later naar m’n werk. Ideaal!’</p>
<h3>Winnen</h3>
<p>Vanaf maandag ligt de ShapeProtector 1.4 in de winkel. Maar als <em>7Days</em>-lezer maak je nu kans op een gratis exemplaar. Wil jij die winnen? Ga dan naar <a href="https://7dagen.netlify.app/met-helm-zonder-helmhaar">www.sevendays.nl/shapeprotector</a>.</p>  
