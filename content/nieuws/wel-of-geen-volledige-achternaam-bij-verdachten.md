---
id: 06f8634adc65491aa7a1dd1b4caf8493
type: nieuws
layout: post
title: "Wel of geen volledige achternaam bij verdachten?"
permalink: /nieuws/wel-of-geen-volledige-achternaam-bij-verdachten/
date: 2022-05-11T19:16:41.067Z
author: 7biA1WiYB
excerpt: "De moordzaak van Nicky Verstappen en de hoofdverdachte zijn de afgelopen dagen veel in het nieuws geweest. Vorige week onthulde de politie de foto - zonder balkje voor de ogen - en volledige naam van de verdachte. Meestal gebeurt dat niet. Waarom is dat in deze zaak anders? Vier vragen over deze kwestie.  "
seo:
  description: "Wel of geen volledige achternaam bij verdachten?"
  title: "Wel of geen volledige achternaam bij verdachten?"
---
De moordzaak van Nicky Verstappen en de hoofdverdachte zijn de afgelopen dagen veel in het nieuws geweest. Vorige week onthulde de politie de foto - zonder balkje voor de ogen - en volledige naam van de verdachte. Meestal gebeurt dat niet. Waarom is dat in deze zaak anders? Vier vragen over deze kwestie.  

    <h3>1. Waar komt deze regel vandaan?</h3>
<p>In Nederland kennen we de zogenaamde 'initialenregel' sinds 1953. Deze gedragscode werd door Nederlandse hoofdredacteuren opgesteld na druk vanuit de politiek, onder het mom 'De media moet berichten, niet berechten'. Met andere woorden: het is belangrijk om de privacy van mensen te beschermen, zéker als ze nog niet schuldig zijn verklaard.</p>
<h3>2. Wat houdt de regel in?</h3>
<p>In de praktijk komt het erop neer dat verdachten en veroordeelden worden genoemd met hun voornaam en de eerste letter van hun achternaam. Bij het plaatsen van de foto komt er een zwart balkje voor de ogen.</p>
<h3>3. Wanneer wordt van deze regel afgeweken?</h3>
<p>Het tonen van een foto zonder balkje is toegestaan als het noodzakelijk is voor de opsporing van een pleger van strafbare feiten, stelt de Autoriteit Persoonsgegevens.</p>
<p>Gezien de 100 procent match in de zaak van Nicky Verstappen, heeft justitie gekozen voor volledige bekendmaking. Ze waren op zoek naar Jos B. en dus besloten ze zijn naam en foto vrij te geven, zodat het publiek zou kunnen meehelpen hem te vinden. Een aantal vragen die Justitie daarbij in overweging neemt zijn: staat het belang van het delen van foto's en naam in verhouding tot de inbreuk van privacy? Is het de beste, of zelfs enige manier, om het doel te bereiken? </p>
<h3>4. Hoe komt de verdachte vanaf nu 'in beeld'?</h3>
<p>Omdat Jos B. inmiddels is aangehouden gaat Justitie zijn foto weer verwijderen of anonimiseren. Hoeveel zin dat heeft is de vraag. Zijn foto heeft al in alle kranten gestaan, is op tv getoond en is op internet terug te vinden. Ook heeft iedereen zijn naam genoemd. Iedere krant, radio- of tv-programma maakt hierin zijn eigen keuze. De meeste media kiezen ervoor om Jos B. te schrijven. Wij zullen vanaf nu ook weer netjes Jos B. schrijven. </p>  
