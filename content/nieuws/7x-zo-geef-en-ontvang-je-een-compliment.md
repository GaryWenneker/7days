---
id: b13e2bcde7294eeea50109e96b3c3fc1
type: nieuws
layout: post
title: "7x zo geef (en ontvang) je een compliment"
permalink: /nieuws/7x-zo-geef-en-ontvang-je-een-compliment/
date: 2022-05-11T19:16:41.067Z
author: 7biA1WiYB
excerpt: "Wat zie jij er leuk uit vandaag! Of: ik vind dat jij die wiskunde-opdracht duidelijk hebt uitgelegd. Iets aardigs zeggen tegen iemand, zonder dat je daarvoor iets terugverwacht. Precies, een compliment! Vandaag is het Nationale Complimentendag. Maar hoe geef (en ontvang) je er één?  "
seo:
  description: "7x zo geef (en ontvang) je een compliment"
  title: "7x zo geef (en ontvang) je een compliment"
---
Wat zie jij er leuk uit vandaag! Of: ik vind dat jij die wiskunde-opdracht duidelijk hebt uitgelegd. Iets aardigs zeggen tegen iemand, zonder dat je daarvoor iets terugverwacht. Precies, een compliment! Vandaag is het Nationale Complimentendag. Maar hoe geef (en ontvang) je er één?  

    <p>‘Iedereen heeft de behoefte aan aandacht en waardering’, zegt Hans Poortvliet, de bedenker van Nationale Complimentendag. ‘En met een compliment krijg je dat, daarom is het zo belangrijk.’ De dag bestaat sinds 2003 en inmiddels doen ook andere landen mee. ‘Door social media wordt het steeds groter. Maar het is natuurlijk niet de bedoeling dat we elkaar alleen op deze dag complimentjes geven. Hoe meer, hoe beter!’</p>
<h3>Zo geef je een compliment</h3>
<p>1. Gebruik de <strong>ik-vorm</strong>, dan weet de ander dat het compliment van jou voor hem of haar is. Dus niet: ‘Goed gedaan!’ Maar: ‘Ik vind dat jij dat goed hebt gedaan!’</p>
<p>2. Houd het persoonlijk en <strong>richt je tot één persoon</strong>. Geef je meerdere mensen tegelijk een compliment? Vast goed bedoeld, maar het komt bij niemand echt aan.</p>
<p>3. <strong>Leg uit wat je zo leuk/goed/knap vindt</strong>. Stop niet na: ‘Ik vind dat jij een goede vriend of vriendin bent.’ Maar voeg er bijvoorbeeld aan toe: ‘Omdat jij altijd voor me klaar staat en naar me luistert.’</p>
<p>4. Doe het op jouw <strong>eigen manier</strong>. Vind je het moeilijk om te zeggen, schrijf het dan op. Of stuur een appje, een berichtje via Instagram of een filmpje via TikTok.</p>
<p>5. <strong>Denk ook na over de ontvanger</strong>. Vindt hij of zij het leuk om in de belangstelling te staan? Geeft het compliment waar anderen bij zijn. Heeft iemand daar juist een hekel aan? Doe dat dan vooral niet.</p>
<p>6. <strong>Overdrijf niet</strong>. ‘Ik vind dat jij mega, fantastisch, supergoed kunt voetballen. Echt, ik heb nog nooit iemand gezien die er zó goed in is als jij.’ Niemand die je dan gelooft.</p>
<p>7. Zeg alleen iets <strong>zonder bijbedoelingen</strong> en als je er niets voor terug wilt. Ben je uit op een cupcake die jouw zusje heeft gebakken? Zeg niet: ‘Ik vind dat jij echt héél goed cupcakes kunt maken, maar vraag of je er eentje mag proeven. Kun je haar daarna altijd nog een compliment geven.</p>
<h3>Zo ontvang je een compliment</h3>
<p>Poortvliet: ‘Veel mensen vinden dat een beetje ongemakkelijk en weten niet zo goed hoe ze moeten reageren. Zegt iemand bijvoorbeeld dat-ie jouw schoenen mooi vindt? Antwoord niet met: “Oh, die zijn al héél oud hoor”, want daarmee geef je de waardering eigenlijk weer terug. Zeg gewoon: “Dankjewel.” Dat is het enige wat je hoeft te doen. En voeg daar eventueel nog iets aan toe, zoals: “Wat leuk dat je dat zegt.”’</p>  
