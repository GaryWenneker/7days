---
id: a5205bcec69d421b91702b7c599d7ea4
type: nieuws
layout: post
title: "Dit is wat je wilt weten over het nieuwe corona-virus"
permalink: /nieuws/dit-is-wat-je-wilt-weten-over-het-nieuwe-corona-virus/
date: 2022-05-11T19:16:41.067Z
author: 7biA1WiYB
excerpt: "In de Chinese miljoenenstad Wuhan dook eind december een mysterieuze ziekte op die longinfecties en ademhalingsproblemen veroorzaakt. De oorzaak blijkt een nieuwe variant van het coronavirus. 5 vragen en antwoorden over dit virus.  "
seo:
  description: "Dit is wat je wilt weten over het nieuwe corona-virus"
  title: "Dit is wat je wilt weten over het nieuwe corona-virus"
---
In de Chinese miljoenenstad Wuhan dook eind december een mysterieuze ziekte op die longinfecties en ademhalingsproblemen veroorzaakt. De oorzaak blijkt een nieuwe variant van het coronavirus. 5 vragen en antwoorden over dit virus.  

    <h3>1. Wat is er aan de hand?</h3>
<p>In de Chinese miljoenenstad Wuhan kregen tientallen mensen afgelopen weken ernstige longontsteking en ademhalingsproblemen. De oorzaak was een <a href="https://7dagen.netlify.app/nieuws/nieuw-virus-lijkt-oorzaak-mysterieuze-ziekte-china" target="_blank">virus</a>, dat in december voor het eerst was opgedoken. Inmiddels zijn in China honderden mensen met het virus opgenomen in het ziekenhuis. Een aantal overleed aan gevolgen van de ziekte.</p>
<p>Ook in Thailand, Japan, Zuid-Korea, de Filipijnen en de VS is het virus gevonden bij reizigers die kort daarvoor in Wuhan waren geweest. Cijfers over het aantal patiënten en slachtoffers worden bijgehouden door de <a href="https://www.who.int/">Wereldgezondheidsorganisatie</a>.</p>
<h3>2. Wat is een virus?</h3>
<p>Een virus is een piepklein stukje genetisch materiaal dat zich voortplant via levende organismen, zoals een mens of een dier. Het verspreidt zich - via de lucht (niezen) en oppervlakten (handen, deurklinken) - en nestelt zich in gezonde cellen van het lichaam. Daardoor kun je ziek worden, maar dat is niet altijd het geval. Je kunt ook een virus bij je hebben, zonder dat je er veel last van hebt.</p>
<h3>3. Hoe zit het met dit nieuwe virus?</h3>
<p>Het nieuwe virus 2019-nCoV is een variant van het coronavirus, een groep virussen die luchtweginfecties veroorzaakt. Meestal gaat het om een gewone verkoudheid, maar soms zijn de klachten ernstiger. Bekendere varianten van de coronavirussen zijn <a href="https://7dagen.netlify.app/nieuws/het-mers-virus-voor-dummies" target="_blank">SARS en MERS</a>, waaraan sinds 2002 wereldwijd honderden mensen zijn overleden. </p>
<p>De naam 2019-nCoV is waarschijnlijk een voorlopige naam. Harald Wychgel van het <a href="https://www.rivm.nl/coronavirus/nieuw-coronavirus-in-China" target="_blank">RIVM</a> legt uit dat 2019 verwijst naar het jaar waarin het virus voor het eerst opdook. Voluit staat nCoV voor: <em>New Corona Virus</em>. Corona verwijst naar de regio waar het voor het eerst is opgedoken.</p>
<p>Chinese onderzoekers leggen een verband tussen de eerste besmettingen en een markt in Wuhan waar levende vissen, vogels en andere dieren worden verkocht. De eerste patiënten zouden daar geweest zijn. Deze week bleek dat 2019-nCoV ook van mens op mens overgedragen kan worden, maar Wychgel benadrukt: 'Met wat nu bekend is, lijkt het virus niet zo heel besmettelijk. In China zijn niet heel veel familieleden of verzorgers van patiënten ziek geworden, maar er is nog veel niet duidelijk.'</p>
<h3>4. Wat zijn de maatregelen?</h3>
<p>Wereldwijd zijn landen alert. Zo worden reizigers uit Wuhan of andere regio's waar het virus is gevonden, op vliegvelden gecontroleerd op koorts. In China en andere Aziatische landen worden ook treinen, vliegtuigen en vliegvelden gedesinfecteerd.</p>
<p>De angst dat het virus zich verder verspreidt wordt versterkt door het feit dat het op 25 januari Chinees Nieuwjaar is. Miljoenen Chinezen reizen dan door het land om hun familie te bezoeken. Om te voorkomen dat meer mensen besmet raken is het openbaar vervoer in Wuhan en andere steden stilgelegd. </p>
<h3>5. Ik voel me grieperig, moet ik me zorgen maken?</h3>
<p>'Als je niet in Wuhan bent geweest, hoef je je geen zorgen te maken,' zegt Wychgel. 'Het is natuurlijk mogelijk dat het virus in Nederland opduikt. Net zoals in andere landen kan iemand vanuit China naar Nederland komen en hier ziek worden. De kans daarop is vooralsnog klein. De meeste zieken zijn in Wuhan in China. Tussen Nederland en Wuhan is relatief weinig reisverkeer.'</p>
<p>En wat als het virus hier toch opduikt? Wychgel: 'We zijn erop voorbereid. De juiste testen waarmee je kunt vaststellen of iemand het heeft liggen klaar en ziekenhuizen weten hoe patiënten opgevangen moeten worden.'</p>  
