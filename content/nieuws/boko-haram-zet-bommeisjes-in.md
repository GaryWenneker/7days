---
id: 1bb8c99822364ac6b0076589f566267f
type: nieuws
layout: post
title: "Boko Haram zet bommeisjes in"
permalink: /nieuws/boko-haram-zet-bommeisjes-in/
date: 2022-05-11T19:16:41.067Z
author: 7biA1WiYB
excerpt: "Terwijl alle ogen gericht zijn op Frankrijk, speelt zich ook in Nigeria een grote tragedie af. Terreurgroep Boko Haram wint steeds meer terrein. De laatste tijd gebruiken de terroristen een nieuwe ongekend wrede manier om die opmars te bereiken. Bommeisjes. Drie vragen over Boko Haram.
   "
seo:
  description: "Boko Haram zet bommeisjes in"
  title: "Boko Haram zet bommeisjes in"
---
Terwijl alle ogen gericht zijn op Frankrijk, speelt zich ook in Nigeria een grote tragedie af. Terreurgroep Boko Haram wint steeds meer terrein. De laatste tijd gebruiken de terroristen een nieuwe ongekend wrede manier om die opmars te bereiken. Bommeisjes. Drie vragen over Boko Haram.
   

    <p><strong>Bommeisjes?</strong><br>Dit weekend kwamen bij meerdere zelfmoordaanslagen in Nigeria tientallen mensen om. Bij twee daarvan, in de steden Maiduguri en Potiskum, waren drie jonge meisjes betrokken. Zij droegen bomgordels die af waren gegaan toen ze midden op de markt stonden. Alles wijst op Boko Haram. Eind december waren er ook in de stad Kano drie bommeisjes. Eén van hen, de dertienjarige Zahara, liet haar bomgordel niet afgaan maar ging naar de politie. Ze vertelde dat haar vader haar aan Boko Haram had weggeven en dat de strijders haar en andere meisjes dwongen om een aanslag te plegen. ‘Ze zeiden dat we in het paradijs zouden komen’, zei Zahara tegen de politie.<br><br><strong>Wat is Boko Haram?</strong><br>Al zes jaar zaait Boko Haram angst met aanslagen in het noordoosten van Nigeria. Daarbij zijn zeker zevenduizend burgers omgekomen. De strijders nemen steden en dorpen in, vermoorden de inwoners en branden huizen plat. Vrouwen en kinderen ontvoeren ze naar hun kampen in de jungle. De extremisten willen, net als IS in Syrië en Irak, een kalifaat stichten waar iedereen moet leven volgens strikte regels en iedereen zich moet bekeren tot hun strenge interpretatie van de islam. Vrouwen hebben er niets te zeggen. En onderwijs (Boko), vooral meisjesonderwijs, is verboden (Haram). De terroristen hebben nu al de macht in een gebied net iets kleiner dan Nederland. Vorige week zouden ze ook de stad Baga hebben veroverd. Hoeveel slachtoffers daar zijn gevallen is onzeker. Er zijn geen journalisten. Er circuleren schattingen van honderden tot tweeduizend.<br><br><strong>Grijpt het leger niet in?                    </strong>                                                           <br>Dat van Kameroen wel. Dat heeft deze week zo’n 140 Boko Haram-strijders gedood die de Kameroense stad Kolofata aanvielen. Maar het Nigeriaanse leger vlucht weg als Boko Haram eraan komt. De militairen zijn slecht bewapend en een sterke leiding ontbreekt. De regering lijkt onverschillig en grijpt nauwelijks in. Deskundigen denken dan ook dat de strijd tegen Boko Haram nog lang gaat duren. Uit wanhoop zijn al duizenden Nigerianen naar buurland Tsjaad gevlucht.</p>
<p><em>Meer weten? Ga naar <a href="https://original.sevendays.nl/boko-haram">Sevendays.nl/boko-haram</a> voor meer artikelen over dit onderwerp.</em></p>  
