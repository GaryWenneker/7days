---
id: f8cab6fd1ae847e5b1c9314661b22d44
type: nieuws
layout: post
title: "Marit (17): 'Dyscalculie en faalangst gaan vaak samen'"
permalink: /nieuws/marit-17-dyscalculie-en-faalangst-gaan-vaak-samen/
date: 2022-05-11T19:16:41.067Z
author: 7biA1WiYB
excerpt: "Reizen met het openbaar vervoer, klokkijken en boodschappen doen. Door de rekenstoornis dyscalculie heeft Marit vaak moeite met zulke dagelijkse dingen. Om meer aandacht voor die stoornis te krijgen maakte ze de documentaire Vijf plus Acht voor haar profielwerkstuk in vwo 6.  "
seo:
  description: "Marit (17): 'Dyscalculie en faalangst gaan vaak samen'"
  title: "Marit (17): 'Dyscalculie en faalangst gaan vaak samen'"
---
Reizen met het openbaar vervoer, klokkijken en boodschappen doen. Door de rekenstoornis dyscalculie heeft Marit vaak moeite met zulke dagelijkse dingen. Om meer aandacht voor die stoornis te krijgen maakte ze de documentaire Vijf plus Acht voor haar profielwerkstuk in vwo 6.  

    <p>Hoeveel vijf plus acht is? Net als voor ongeveer 3% van de Nederlanders is deze vraag voor Marit moeilijk te beantwoorden. ‘Mensen met dyscalculie kunnen cijfers vaak niet goed lezen of halen ze door elkaar. Maar het heeft ook te maken met het automatiseren in je hersenen’, vertelt ze. ‘De meeste mensen weten het antwoord zonder het uit te rekenen. Ik kan mezelf dat ook wel aanleren, maar dan ben ik het na een week weer vergeten.’ Toch kan Marit best sommen oplossen. 'Als ik geen rekenmachine bij de hand heb, schrijf ik de cijfers op papier en reken ik het uit. Maar ik ben dan wel heel chaotisch in mijn hoofd, dus maak wel vaker fouten.’ </p>
<h3>Klokkijken en reizen </h3>
<p>Ook buiten school zorgt dyscalculie voor problemen. De juiste bus vinden is moeilijk omdat ze de tijdstippen niet begrijpt, berekenen hoeveel geld haar boodschappen kosten is gedoe en ook met klokkijken heeft ze moeite, omdat ze geen betekenis kan geven aan de cijfers. Voor zulke dingen heeft ze zich wel geschaamd. ‘Ik ben vaak een uur te vroeg of te laat en daardoor raak ik gestrest. Vroeger werden er ook grapjes over me gemaakt, omdat ik bijvoorbeeld niet kon klokkijken. Ik merk nog steeds dat mensen niet begrijpen wat deze stoornis inhoudt. Ik stel vaak vragen die anderen dom vinden. Mijn wiskundeleraar zei zelfs een keer dat ik niet meer vragen mocht stellen omdat ik het antwoord toch niet zou onthouden.’</p>
<h3>Ook faalangst</h3>
<p>Marit maakte de documentaire <em><a href="https://www.youtube.com/watch?v=7hTl2ZITrDE" target="_blank">Vijf plus Acht</a></em> zodat meer mensen bekend raken met deze stoornis. ‘Op het vwo heeft minder dan 1% dyscalculie. Ik denk dat dat komt doordat veel scholieren niet goed weten hoe ze ermee om moeten gaan en daardoor lager uitkomen qua niveau. Meer tijd bij toetsen zou al veel helpen.’ Met haar docu is ze 150 uur bezig geweest.</p>
<p>Marit interviewde deskundigen, politici en jongeren met dyscalculie. Haar zus hielp haar met het camerawerk. Door met zoveel mensen te praten over het onderwerp leerde ze er zelf ook nog meer over. ‘Ik weet nu dat dyscalculie en faalangst vaak samen gaan. Dat heb ik zelf ook wel een beetje. Je ziet constant dat anderen iets wel kunnen, maar jij blijft maar struikelen.’ De documentaire is te zien op YouTube, maar Marit hoopt dat-ie ooit op televisie komt. Volgens haar kun je aan de stoornis zelf niet veel doen, maar kan meer begrip al helpen. ‘Dat vind ik het belangrijkste.’ </p>  
