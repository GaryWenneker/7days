---
id: f1c410c0b01448c7860dae5db823ef72
type: nieuws
layout: post
title: "Op de politie-academie: 'Ik zit helemaal vol adrenaline'"
permalink: /nieuws/op-de-politie-academie-ik-zit-helemaal-vol-adrenaline/
date: 2022-05-11T19:16:41.067Z
author: 7biA1WiYB
excerpt: "Er is een enorm tekort aan blauw op straat. De politie wil daarom dolgraag nieuwe dienders werven. Bijvoorbeeld met een Politie Experience Day, waarbij jongeren in de huid van een echte agent kruipen. ‘Nu schieten we nog met verfpatronen.’  "
seo:
  description: "Op de politie-academie: 'Ik zit helemaal vol adrenaline'"
  title: "Op de politie-academie: 'Ik zit helemaal vol adrenaline'"
---
Er is een enorm tekort aan blauw op straat. De politie wil daarom dolgraag nieuwe dienders werven. Bijvoorbeeld met een Politie Experience Day, waarbij jongeren in de huid van een echte agent kruipen. ‘Nu schieten we nog met verfpatronen.’  

    <p>‘UIT DIE AUTO NU. KOM OP!’ In een ruimte van het Haagse politietrainingscentrum De Yp (onderdeel van de Politieacademie) staan twee Volkswagens. In de voorste zit een "vuurwapengevaarlijke verdachte" zoals dat heet, in de achterste twee jongeren die - met hulp van échte agenten - de situatie moeten oplossen. Kawa (17, zie foto bovenaan dit stuk) heeft zijn gele neppistool op de verdachte gericht en probeert hem in de boeien te krijgen, zonder de boel uit te hand te laten lopen. ‘Achteruit! Ik wil je handen zien!’ roept hij. Dan duwt hij het hoofd van de boef naar beneden en werkt ‘m de politiewagen in. Later vertelt Kawa: ‘Het was heel vet, een grote nieuwe ervaring. Ik vond het wel moeilijk om te schreeuwen, daar moest ik echt inkomen.’ Of hij ook écht bij de politie wil? ‘Ik heb veel respect voor ze, maar het is niet helemaal voor mij. Ik wil bij Defensie, daar is nog meer actie.’</p>
<h3>Positief</h3>
<p>Ruim tachtig mbo-studenten van ROC Mondriaan Den Haag (afdeling handhaving en toezicht) begonnen aan deze interactieve dag van de Politieacademie. Na de lunch zijn er nog ruim zestig over: zij kozen vrijwillig om te blijven. ‘Meer dan we hadden verwacht’, zegt Don Heins, recruiter Eenheid Den Haag. En dat is maar goed ook: ‘Onze bureaus komen zoveel handen tekort. Dat is deels te wijten aan het beeld dat mensen van ons hebben, dat niet altijd even positief is.’ Mehmet (17) merkt dat ook. ‘Veel mensen denken dat agenten alleen bonnen schrijven en racistisch zijn. Ik ben zelf van Turkse afkomst. Ik wil dat beeld bijstellen en hopelijk laten zien dat ook jongens zoals ik hier welkom zijn.’</p>
<h3>Kalm en koel</h3>
<p>In de ruimte naast de Volkswagens mogen de jongeren schieten op een getekende pop op de muur. Brenna (19) beseft goed wat het betekent dat ze op een doodgewone vrijdagmiddag met een wapen in haar hand staat. ‘Het is gaaf, het geeft adrenaline. Maar het is ook heftig. Hier schiet je met een verfpatroon, straks moet je met een echt geweer de straat op. Je kan er iemands leven mee afnemen. Als je jezelf er niet mee vertrouwt, moet je er ook niet mee rondlopen.’ Brenna weet al van kinds af aan dat ze bij de politie wil. ‘Ik ben in groepen altijd bezig met de veiligheid van anderen.’ Mikal (17) heeft juist lang getwijfeld. ‘Eerst leek het leger wel wat, later kreeg ik interesse voor de politie. Na deze dag weet ik het echt zeker: ik ga solliciteren.’ Mikal heeft er het perfecte karakter voor, al zegt hij het zelf. ‘Een goede agent is gedisciplineerd, kalm en koel. Dat ben ik ook.’</p>
<div class="kader"><em>Zeventienduizend tekort</em>
<p><em>Er zijn te weinig agenten om het politiewerk goed te doen, zeggen korpschefs en burgemeesters deze maand in diverse media. Er moet meer geld komen om dat op te lossen. Eerder dit jaar werd bekend dat er de komende zeven jaar zeventienduizend nieuwe agenten bij moeten om de vergrijzing aan te kunnen. Een hele opgave - zeker als je weet dat gemiddeld één op dertien sollicitanten door de selectie van de Politieacademie (waar je trouwens geen lesgeld voor hoeft te betalen) komt. Meer info? Kijk op <a href="http://Kombijde.politie.nl" target="_blank">Kombijde.politie.nl</a></em></p>
</div>
  
