---
id: d9623dcd6f9e48ea8a8d6236a1f9b1fb
type: nieuws
layout: post
title: "Milan (18) is de jongste rijinstructeur van het land"
permalink: /nieuws/milan-18-is-de-jongste-rijinstructeur-van-het-land/
date: 2022-05-11T19:16:41.067Z
author: 7biA1WiYB
excerpt: "De rijschool van zijn vader overnemen? Daar moest Milan uit Beckum jarenlang niet aan denken. Maar hij veranderde van gedachten en sinds een paar weken is hij de jongste rijinstructeur van Nederland.  "
seo:
  description: "Milan (18) is de jongste rijinstructeur van het land"
  title: "Milan (18) is de jongste rijinstructeur van het land"
---
De rijschool van zijn vader overnemen? Daar moest Milan uit Beckum jarenlang niet aan denken. Maar hij veranderde van gedachten en sinds een paar weken is hij de jongste rijinstructeur van Nederland.  

    <p>Van jongs af aan zag Milan vooral hoe druk zijn vader was. 'Als ik ’s ochtends opstond om naar school te gaan, was hij al weg. Als ik ’s middags thuiskwam, was hij nog weg. Als we een paar uur later gingen eten, was hij nog aan het werk. Pas als ik ’s avonds na voetbaltraining terugkwam, was hij thuis. Om die reden heb ik altijd gezegd dat ik het bedrijf niet wilde overnemen. Wat ik dan wél wilde, wist ik niet. Waarschijnlijk iets met economie. Al was het mijn jongensdroom om profvoetballer te worden.’</p>
<h3>Over de streep</h3>
<p>Het liep iets anders. ‘Begin vorig jaar vroeg mijn vader hoe ik erover dacht om ook rijinstructeur te worden. Hij vertelde dat de regels voor de opleiding die je daarvoor nodig hebt, in 2020 gingen veranderen. Vanaf januari zou je vijf jaar een rijbewijs moeten hebben om aan die opleiding te beginnen, vorig jaar kon dat nog meteen’, zegt Milan, die stiekem al vaker nadacht om toch rijinstructeur te worden. Hoewel die regel nu toch niet is ingegaan, trok het hem over de streep. ‘Ik dacht: het is een gezond bedrijf en het vak is me met de paplepel ingegoten, dus waarom niet? In maart vorig jaar haalde ik mijn rijbewijs - in één keer - en in april of mei begon ik aan de opleiding. Ik kreeg theorieles, opnieuw rijles en moest stagelopen.’</p>
<h3>Plezier maken</h3>
<p>‘Het leuke aan rijles geven, is het contact met leerlingen. Het moet niet alleen maar serieus zijn, maar we moeten ook plezier maken samen. Als ik aan kom rijden, wil ik dat iemand denkt: Yes, ik mag weer. Als ik als instructeur chagrijnig ben en alleen maar vertel wat fout gaat, dan werkt dat toch niet motiverend?’ Dat hij soms jonger is dan zijn leerlingen vindt Milan niet zo’n punt. ‘Zij hebben nog geen rijbewijs. Ik wel én ik heb ervoor gestudeerd om het hen te leren. Ik denk dat ik me juist goed in hen kan verplaatsen. Waar ik verder goed in ben? Vooruitdenken. Bijvoorbeeld dat als je een kruispunt nadert en weet dat je rechtsaf gaat, je ook al nadenkt over de volgende situatie. En de lange dagen? Nee, dat vind ik niet meer zo’n punt. Dat hoort gewoon bij een eigen bedrijf.’</p>
<h3>Extra opletten</h3>
<p>Ruim een maand geleden haalde hij zijn papiertje, maar dat betekent niet dat Milan dag in dag uit in de lesauto zit. ‘Nee, ik maak eerst mijn managementstudie af. Ik zit in mijn laatste jaar en die opleiding komt goed van pas. We hebben nu een boekhouder, maar dat kan ik in de toekomst overnemen. Het plan is dat ik na de zomer langzaam ga opbouwen, want het is niet te doen om meteen veertig uur per week te werken. Fysiek gezien is het een luizenbaan, want je zit alleen maar op een stoel. Maar je moet continu extra opletten. Zelf uren achter elkaar rijden is al vermoeiend, laat staan als je verantwoordelijk bent voor iemand zonder rijbewijs. Mijn doel? Het bedrijf overnemen van mijn vader, maar dat heeft geen haast.’</p>  
