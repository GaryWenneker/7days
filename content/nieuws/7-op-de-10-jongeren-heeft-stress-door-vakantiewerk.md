---
id: 4c36cac9f03b4776ab12dc47e255212c
type: nieuws
layout: post
title: "7 op de 10 jongeren heeft stress door vakantiewerk"
permalink: /nieuws/7-op-de-10-jongeren-heeft-stress-door-vakantiewerk/
date: 2022-05-11T19:16:41.067Z
author: 7biA1WiYB
excerpt: "Onregelmatige roosters, vervelende collega’s of te weinig pauze. Zeven op de tien scholieren en studenten met een vakantiebaan heeft weleens stress. Een derde van die groep komt daardoor compleet uitgeput thuis na een werkdag. Dat onderzocht vakbond FNV Jong.  "
seo:
  description: "7 op de 10 jongeren heeft stress door vakantiewerk"
  title: "7 op de 10 jongeren heeft stress door vakantiewerk"
---
Onregelmatige roosters, vervelende collega’s of te weinig pauze. Zeven op de tien scholieren en studenten met een vakantiebaan heeft weleens stress. Een derde van die groep komt daardoor compleet uitgeput thuis na een werkdag. Dat onderzocht vakbond FNV Jong.  

    <p>De vakantie is begonnen. Tijd om het schooljaar af te sluiten en op te laden voor het volgende. En daar hoort natuurlijk geen stress bij. Toch hebben veel jongeren daar wel mee te maken door hun vakantiebaan. Eén op de vijf jongeren met stress geeft aan dat vervelende collega’s of leidinggevenden daarvan de oorzaak zijn. Eén op de tien heeft juist te weinig collega’s en vindt het werk daardoor minder leuk. Te weinig pauze, een onvoorspelbaar rooster en pestgedrag zijn ook redenen die worden genoemd. Dat blijkt uit het onderzoek van FNV Jong. Een derde komt compleet uitgeput thuis of ligt er ’s nachts wakker van.</p>
<h3>Valse start</h3>
<p>FNV Jong doet elk jaar onderzoek naar vakantiebanen, maar dit is de eerste keer dat ook het stressniveau is onderzocht. ‘We kregen dit jaar veel signalen binnen van jongeren die werkstress ervaren. Daarom hebben we de vakantiekrachten hier ook naar gevraagd’, vertelt woordvoerder Mariëtte van Dijk.</p>
<p>Het is belangrijk dat daar meer aandacht voor komt, vindt ook Mary Vos. Zij is bedrijfsmaatschappelijk werker bij Zorg van de Zaak en maakt mensen gelukkiger in hun werk. ‘Een vakantiebaan is voor veel jongeren het eerste contact met het arbeidsleven. Dat moet een leuke ervaring zijn en geen valse start’, vindt zij.</p>
<h3>Grenzen aangeven</h3>
<p>Veel jongeren weten volgens haar niet precies wat wel en niet mag. Heb je bijvoorbeeld recht op pauze, mag je overal ingezet worden en wanneer kunnen ze je rooster nog omgooien? Het is goed om van tevoren je rechten en plichten uit te zoeken. Dat kun je op internet vinden of vraag eens aan je vrienden hoe dat bij hen op het werk gaat.</p>
<p>En gaat het niet zoals het hoort? Kom dan vooral voor jezelf op, hoe moeilijk dat ook is. ‘Het is lastig om direct je grenzen aan te geven. Dat snap ik wel, want je denkt snel: Voor mij tien anderen. Je bent blij dat je een baan hebt en het is allemaal nieuw. Maar het is wel belangrijk om te doen, want je leert er ook van voor later. Word je op het laatste moment bijvoorbeeld nog ingepland of moet je weer overwerken? Dan is nee ook een antwoord. Word je gepest door vervelende collega’s? Bespreek het dan met diegene. Als je dat moeilijk vindt, kun je ook een vertrouwenspersoon opzoeken of het met je leidinggevende bespreken. Zeg bijvoorbeeld: “Ik merk dat ik hier niet prettig werk.” Verandert er dan nog niks? Dan moet je jezelf afvragen of je er nog wel wilt werken.’</p>  
