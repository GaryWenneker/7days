---
id: 093e5ebe0bbd4038b65722363147bd8c
type: nieuws
layout: post
title: "Waarom is de woede in Hongkong zo groot?"
permalink: /nieuws/waarom-is-de-woede-in-hongkong-zo-groot/
date: 2022-05-11T19:16:41.067Z
author: 7biA1WiYB
excerpt: "Na heftige protesten in het Aziatische Hongkong is het besluit over een omstreden wet voorlopig uitgesteld. Maar dat betekent niet dat de inwoners van het stadsstaatje nu tevreden zijn. Vrijdagochtend was het weer raak: honderden boze protestanten omsingelden het hoofdkantoor van de politie. Waarom loopt het zo hoog op? Vijf vragen en antwoorden.   "
seo:
  description: "Waarom is de woede in Hongkong zo groot?"
  title: "Waarom is de woede in Hongkong zo groot?"
---
Na heftige protesten in het Aziatische Hongkong is het besluit over een omstreden wet voorlopig uitgesteld. Maar dat betekent niet dat de inwoners van het stadsstaatje nu tevreden zijn. Vrijdagochtend was het weer raak: honderden boze protestanten omsingelden het hoofdkantoor van de politie. Waarom loopt het zo hoog op? Vijf vragen en antwoorden.   

    <h3>1. Waarom zijn de inwoners van Hongkong boos? </h3>
<p>Al weken gaan mensen de straat op om te demonstreren tegen een nieuwe uitleveringswet. Daarmee zou het mogelijk worden om mensen die in Hongkong verblijven, uit te leveren aan China. Slecht nieuws, vinden veel mensen. Ze vertrouwen de regering en het rechtssysteem van China voor geen meter. Er is grote angst dat Peking lukraak mensen zal gaan arresten en berechten zonder eerlijk proces. Maar ook is de wet een symbool geworden van iets groters, namelijk de toenemende invloed van China op het stadsstaatje. Iets waar de inwoners van Hongkong helemáál niet op zitten te wachten. </p>
<h3>2. Hoe zit het ook alweer met Hongkong en China? </h3>
<p>Sinds de Britten Hongkong in 1997 aan China overdroegen hoort het officieel bij het land waar de Communistische Partij oppermachtig is. Maar Hongkong heeft wel status aparte. De zeven miljoen inwoners werd voor een periode van vijftig jaar een ‘één land, twee systemen’-beleid beloofd. Hongkong heeft een eigen politiek, economisch en juridisch systeem. Maar de laatste jaren probeert Peking steeds meer greep te krijgen op de havenstad. Alleen pro-China-kandidaten mogen Hongkong nog leiden: verkiezingskandidaten moeten door Peking worden goedgekeurd. In 2014 gingen veelal jonge inwoners wekenlang (zonder succes) met paraplu’s de straat op om daartegen te protesteren. Tegenstanders van de uitleveringswet waar de protesten nu over gaan, vrezen nu dat China een nog grotere vinger in de pap krijgt. En dat de Hongkongse zelfstandigheid en vrijheid als sneeuw voor de zon verdwijnen. </p>
<h3>3. Hoe gaan de recente protesten eraan toe? </h3>
<p>De protesten begonnen vreedzaam, maar vorige week woensdag liep het uit de hand. De politie ging demonstranten te lijf met traangas en rubberen kogels. Tientallen mensen raakten gewond en er werden elf mensen gearresteerd. Daarna gooide de hoogste baas van Hongkong, Carrie Lam, het volk twee vette kluiven toe. Ze stelde het wetsvoorstel uit en zei sorry voor het harde optreden van de politie. Toch gingen demonstranten zondag weer massaal de straat op. Zo’n twee miljoen, volgens de protesteerders zelf. De politie sprak van 340.000. Veel van hen waren in het zwart gekleed en hadden witte bloemen bij zich, om een demonstrant te eren die zaterdagnacht overleed. Hij viel van een hoog gebouw waar hij had geprobeerd een spandoek vast te maken.  </p>
<p><em>Protestanten in de straten van Hongkong op vrijdag 21 juni. Het artikel gaat door onder de foto.</em></p>
<p><div class="media media-element-container media-default"><div id="file-537544" class="file file-image file-image-jpeg">

        
  
  <div class="content">
    <img alt="Foto: ANP" title="Foto: ANP" height="3572" width="5358" class="media-element file-default" data-delta="1" src="https://7dagen.netlify.app/sites/default/files/ANP-74738526.jpg">  </div>

  
</div>
</div>
<h3>4. Waarom nog steeds protesteren als het wetsvoorstel is uitgesteld? </h3>
<p>Veel mensen zijn nog lang niet tevreden. Zij willen dat het voorstel officieel de prullenbak in gaat, om te voorkomen dat Lam er weer mee op de proppen komt als er weer rust in de tent is. Het zou haar eigen idee zijn geweest om de wet er zo snel mogelijk door te drukken. Misschien wel om een wit voetje te halen bij de Chinezen. Lam heeft al eens laten vallen een ‘bewonderaar’ van de ‘charismatische’ president Xi te zijn. Niet zo gek dat een deel van haar volk in haar een marionet van de Chinese regering ziet. </p>
<h3>5. En wat nu? </h3>
<p>Lam, die de protesten ‘rellen’ noemt, lijkt de boel vooral voorlopig te willen sussen zonder echt over de brug te komen. Of ze daarmee wegkomt is de vraag. Haar volk is goed geïnformeerd, boos en bereid om te vechten voor de vrijheden die ze nu nog hebben. Ondertussen zit ze wel met de situatie in haar maag. Deze week zei ze nog 'sorry' voor het feit dat het allemaal zo uit de hand was gelopen. Maar opstappen? Daar heeft Lam met geen woord over gerept.</p>  
