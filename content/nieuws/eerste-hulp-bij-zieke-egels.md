---
id: 5957bbf05b0146f79929d4b495a93db7
type: nieuws
layout: post
title: "Eerste hulp bij zieke egels"
permalink: /nieuws/eerste-hulp-bij-zieke-egels/
date: 2022-05-11T19:16:41.067Z
author: 7biA1WiYB
excerpt: "Het is enorm druk bij de egelopvang in ons land. Hoe komt dat? We namen een kijkje op de ziekenzaal van de Stichting Egelbescherming Nederland in Huizen. ‘Dit is Maarten. Hij was in een sloot gevallen.’   "
seo:
  description: "Eerste hulp bij zieke egels"
  title: "Eerste hulp bij zieke egels"
---
Het is enorm druk bij de egelopvang in ons land. Hoe komt dat? We namen een kijkje op de ziekenzaal van de Stichting Egelbescherming Nederland in Huizen. ‘Dit is Maarten. Hij was in een sloot gevallen.’   

    <p>De opvang in Huizen zit in een oude school. Het ruikt er zoals in een dierenwinkel. Een paar lokalen staan vol bakken met patiënten. ‘We hebben nu negentig egels. Twee keer zoveel als normaal’, zegt medisch medewerker Floortje Tolboom. ‘En dan heb ik de baby’tjes nog niet eens meegeteld. Vorige week lag onze afdeling eerste hulp zelfs helemaal vol. Dat was wel even slikken. We maken lange dagen.’</p>
<h3><strong>Hete zomer</strong></h3>
<p>Waarom zijn het er nu zoveel? Floortje: ‘Egels zijn vleeseters. Ze eten graag kikkers, slakken en wormen. Diertjes die leven in en op vochtige grond. Maar door de lange hete zomer is de natuur uitgedroogd en moeten de egels ver op pad voor hun voedsel. Daardoor zijn ze vermagerd en verzwakt. Dat maakt ze weer extra kwetsbaar voor ongelukken als ze oversteken. Zoals Framboos hier.’ Twee kraaloogjes kijken ons aan vanonder een warme fleecedeken. ‘Ze is door een fiets aangereden op de Frambozenstraat en zat tussen de spaken. Ze is nog behoorlijk slap’, vertelt Floortje. ‘En deze jongen had zijn voetjes verbrand op het hete asfalt. Maar hij geneest goed. Kijk, zijn zolen zijn al weer bijna net zo zacht als die van een kat.</p>
<p>En hier hebben we Maarten, vernoemd naar zwemmer Van der Weijden. Hij is door een mevrouw uit een sloot gered en zat onder het kroos. We hebben ook Badr Hari in huis gehad. Een uit de kluiten gewassen vent die met een ander mannetje had gevochten.'<br><div class="media media-element-container media-default"><div id="file-534493" class="file file-image file-image-jpeg">

        
  
  <div class="content">
    <img height="2378" width="3667" class="media-element file-default" data-delta="1" src="https://7dagen.netlify.app/sites/default/files/SK%20Egelopvang%2003.JPG" alt="">  </div>

  
</div>
</div><em>Zieke egels worden zo goed mogelijk opgelapt (Foto: Sander Koning)</em>
<h3><strong>Opgelapt</strong></h3>
<p>De zieke dieren worden door Floortje en tientallen vrijwilligers zo goed mogelijk opgelapt. Floortje: 'We geven ze een ontwormingskuur, zo nodig medicijnen en we verzorgen de wonden. Zijn ze te mager dan voeren we bij met flesjes verdund kattenvoer. We wegen ze elke dag op deze oude supermarktweegschaal om te kijken of ze goed aankomen.' Wat gebeurt er als ze weer in orde zijn? ‘Dan gaan ze terug de natuur in, daar horen ze thuis.’</p>
<h3><strong>Egeltips van Floortje</strong></h3>
<p>- Zie je overdag een egel dan kan er iets mis zijn. Egels zijn nachtdieren.<br>- Egel in nood gevonden? Bel de plaatselijke opvang of de dierenambulance.<br>- Kijk of er een babynest in de buurt is. De jongen maken een hoog tsjilp-geluid.<br>- Egel in je tuin? Je kunt bijvoeren met water en droge kattenbrokken.<br>- Een egelvriendelijke tuin heeft rommelhoekjes met veel bladeren en struiken.<br><br>Meer tips en een bouwtekening voor een zelf te maken egelhuis vind je <a href="https://www.egelbescherming.nl/de-egel/egels-in-uw-tuin/" target="_blank">hier</a>.</p>  
