---
id: 7dfcc377bb2342529d323b336d999ca1
type: nieuws
layout: post
title: "'Drink warm water' en andere onzin over corona"
permalink: /nieuws/drink-warm-water-en-andere-onzin-over-corona/
date: 2022-05-11T19:16:41.067Z
author: 7biA1WiYB
excerpt: "Over het coronavirus wordt heel veel onzin beweerd, vooral op social media. De Europese Commissie waarschuwde deze week zelfs officieel om ‘op te passen voor nepnieuws dat kwaadaardig en misleidend is’. Zo zou je jezelf kunnen testen door tien seconden je adem in te houden. Kletskoek! Zes onzinverhalen op een rij.  "
seo:
  description: "'Drink warm water' en andere onzin over corona"
  title: "'Drink warm water' en andere onzin over corona"
---
Over het coronavirus wordt heel veel onzin beweerd, vooral op social media. De Europese Commissie waarschuwde deze week zelfs officieel om ‘op te passen voor nepnieuws dat kwaadaardig en misleidend is’. Zo zou je jezelf kunnen testen door tien seconden je adem in te houden. Kletskoek! Zes onzinverhalen op een rij.  

    <h3>Als het straks lente wordt, verdwijnt het virus vanzelf… </h3>
<p>Klopt jammer genoeg niet. Volgens de wereldgezondheidsorganisatie WHO kan het virus zich bij elke temperatuur verspreiden, dus ook met warm en vochtig weer. Een warme lente, of zelfs een snikhete zomer, gaat het virus niet uitroeien. Het gerucht dat het virus niet overleeft boven de 27 graden klopt dus niet. En ook niet dat de beste plek om het uit de weg te gaan het warme en dunbevolkte Namibië zou zijn. Ook in dat Afrikaanse land zijn de eerste corona-besmettingen inmiddels een feit. </p>
<h3>Als je de pijnstiller ibuprofen slikt, word je alleen maar zieker… </h3>
<p>Dit bericht doet hardnekkig de ronde. Zelfs de Franse minister van Volksgezondheid twitterde het rond. Maar dat maakt het nog niet waar. Volgens de geruchten zouden wetenschappers van de Universiteit van Wenen ontdekt hebben dat ibuprofen de klachten van corona-patiënten erger maakt. Maar die ontkennen dat daar ooit onderzoek naar gedaan is. Nepnieuws dus. Wat wél klopt, en dat maakt het wat verwarrend, is dat deskundigen altijd aanraden om eerst paracetamol te proberen omdat dit minder bijwerkingen heeft. Ibuprofen zorgen sneller voor maag- en darmklachten. Maar dat geldt niet alleen voor corona-patiënten. </p>
<h3>Besmetting kun je opsporen door je adem in te houden… </h3>
<p>Als je tien seconden je adem in kunt houden, en je hoeft daarna niet te hoesten, heb je geen corona. Een bericht waarin dat beweerd wordt, gaat sinds vorige week rond. Het zou komen van de Amerikaanse Stanford-universiteit. Die heeft zelf verklaard dat er niets van klopt. Je adem goed in kunnen houden is handig bij onder water zwemmen, maar over corona zegt het niets. </p>
<h3>Steeds kleine slokjes water drinken helpt… </h3>
<p>Volgens dat advies, dat ook zogenaamd van de universiteit van Stanford komt, zou je iedere vijftien minuten een slokje water moeten drinken om te voorkomen dat je besmet raakt met het coronavirus.  ‘Zelfs als het virus in je mond komt, spoelt het drinkwater of een andere vloeistof het door je keel en in je maag. Eenmaal daar zal je maagzuur al het virus doden.’ Klopt niks van. Voor je gezondheid is het inderdaad belangrijk om genoeg water te drinken, maar dat hoeft zeker niet elk kwartier. </p>
<h3>Vitamine C bestrijdt het virus… </h3>
<p>Ook al niet waar. Het klopt dat voldoende vitamine C innemen een klein beetje kan helpen om niet verkouden te worden, maar tegen corona beschermt het niet. Er loopt op dit moment in de Chinese provincie Wuhan wel een onderzoek waarin wetenschapers kijken of het direct inspuiten van vitamine C in de bloedbaan kan helpen, maar hier zijn nog geen resultaten van bekend. </p>
<h3>Gorgelen met warm water met zout helpt… </h3>
<p>Een Chinese arts zou beweerd hebben dat een paar keer per dag gorgelen met warm water met zout een heel effectief medicijn is tegen corona. Niet dus. Volgens het nepnieuws-bericht zou Unicef nu ook adviseren om alleen nog maar warm water te drinken. Niks mis met een kopje thee natuurlijk, maar de hulporganisatie ontkent met klem daar ooit iets over gezegd te hebben. </p>
<h3>Wat helpt dan wél? </h3>
<p>Wondermiddelen tegen corona zijn er helaas echt (nog) niet. Het enige wat wel echt zin heeft, is het riedeltje dat je inmiddels vast kunt dromen: vaak en goed je handen wassen, hoesten in je elleboog, papieren zakdoekjes gebruiken, niet aan je gezicht komen en afstand houden. </p>  
