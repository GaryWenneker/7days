---
id: 6403cdf59e6745de81dca09a754c1b2b
type: nieuws
layout: post
title: "Marcel Boekhoorn: lefgozertje dat lachend rijk werd"
permalink: /nieuws/marcel-boekhoorn-lefgozertje-dat-lachend-rijk-werd/
date: 2022-05-11T19:16:41.067Z
author: 7biA1WiYB
excerpt: "Normale mensen kopen iets bíj de Hema, maar de Nijmeegse miljardair Marcel Boekhoorn (58) kocht vorige week gewoon de hele Hema. Het is niet zijn eerste bijzondere aankoop. Eerder kocht hij al een dierentuin, een krant en een industrieterrein vol beginnende bedrijfjes. En tussendoor regelde hij twee panda’s.   "
seo:
  description: "Marcel Boekhoorn: lefgozertje dat lachend rijk werd"
  title: "Marcel Boekhoorn: lefgozertje dat lachend rijk werd"
---
Normale mensen kopen iets bíj de Hema, maar de Nijmeegse miljardair Marcel Boekhoorn (58) kocht vorige week gewoon de hele Hema. Het is niet zijn eerste bijzondere aankoop. Eerder kocht hij al een dierentuin, een krant en een industrieterrein vol beginnende bedrijfjes. En tussendoor regelde hij twee panda’s.   

    <p>Handelsinstinct had hij als kind al. De kleine Marcel liep geen krantenwijken, hij beheerde ze. Vrienden en klasgenootjes die de krant rondbrachten, kregen de helft van de opbrengst. En Marcel hield de rest. Na zijn studie voor accountant begon hij al snel voor zichzelf. Een van zijn eerste vennootschappen heette Bowolar, wat stond voor Boekhoorn Wordt Lachend Rijk. En die voorspelling kwam aardig uit. Zijn vermogen wordt geschat op 1,8 miljard. Eind jaren negentig maakte hij zijn eerste klapper met de verkoop van Bakker Bart. En echt heel rijk werd hij na de verkoop van telecombedrijf Telfort aan KPN. Die deal leverde hem een half miljard euro op. </p>
<p>De steenrijke ondernemer laat graag zien dat het goed met hem gaat. Hij vaart regelmatig op zijn luxe jacht De Deniki (vernoemd naar zijn dochters Denise, Nicole en Kim) en heeft een garage vol dure auto’s. In een interview vertelde hij ooit dat zijn levensstijl hem ongeveer 22 miljoen euro per jaar kost. Boekhoorn haalt nogal eens de roddelbladen vanwege zijn relaties met bekende vrouwen. Hij scharrelde afgelopen jaren met Tatjana Simic, zangeres Hind en sinds kort met Rebecca, de zus van Yolanthe Sneijder-Cabau.</p>
<h3>Man van de panda’s</h3>
<p>Boekhoorn investeert nu vooral in dingen die hij leuk vindt. Hij houdt van dieren en dus kocht hij in 2000 Ouwehands Dierenpark. En daar was hij de man die de panda’s Wu Wen en Xing Ya naar Nederland haalde. Zijn kantoor ligt recht boven het gorillaverblijf. Door een luik kan hij zo het hok in kijken of een lekker hapje eten naar beneden gooien. Zijn opmerkelijke investeringen halen regelmatig het nieuws. Hij kocht bijvoorbeeld de High Tech Campus, een reusachtig bedrijventerrein in Eindhoven waar honderd startende tech-bedrijfjes zitten. Boekhoorn helpt al die start-ups en die betalen daarvoor in aandelen. Zodra er eentje een succes wordt, zit hij op de eerste rij.</p>
<h3>Witte krokodil</h3>
<p>Maar mislukkingen zijn er ook. Hij stopte bijvoorbeeld 80 miljoen in de start van dagblad De Pers. Die gratis krant moest na een paar jaar stoppen. Zonder succes stopte hij ook bakken geld in zijn favoriete voetbalclub NEC en in de Formule 1-loopbaan van zijn schoonzoon Giedo van der Garde. En zelfs in de dierentuin gaat niet alles goed. Zo blij als Boekhoorn was met de panda’s, zo belazerd werd hij met de aankoop van een zeldzame witte krokodil. Toen het beest uit Taiwan de eerste Nederlandse regenbui over zich heen kreeg, bleek het om een doodgewoon groen exemplaar te gaan. Maar ook daar kon hij uiteindelijk zelf het hardst om lachen.</p>
<h3>Wist je dat…</h3>
<p>… Zijn levensmotto is: ‘als je niet kunt delen, kun je ook niet vermenigvuldigen’?</p>
<p>…Boekhoorn zijn voetbalteam, Oranje Blauw 4, bij de verkoop van zijn eerste bedrijf liet delen in de winst?</p>
<p>…Het hele elftal na een feestje naar huis ging met een paar ton op de bank en een mooi horloge?</p>  
