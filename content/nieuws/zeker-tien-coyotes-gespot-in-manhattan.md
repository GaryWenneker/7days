---
id: 812d108a5c784b61a311672fabf4ecd6
type: nieuws
layout: post
title: "Zeker tien coyotes gespot in Manhattan"
permalink: /nieuws/zeker-tien-coyotes-gespot-in-manhattan/
date: 2022-05-11T19:16:41.067Z
author: 7biA1WiYB
excerpt: "Hier in Nederland zorgen wilde wolven voor discussie en gedoe. In New York hebben ze te maken met andere wolfachtige dieren: coyotes. Die worden sinds kort regelmatig gezien in het beroemde Central Park, midden in het centrum.  "
seo:
  description: "Zeker tien coyotes gespot in Manhattan"
  title: "Zeker tien coyotes gespot in Manhattan"
---
Hier in Nederland zorgen wilde wolven voor discussie en gedoe. In New York hebben ze te maken met andere wolfachtige dieren: coyotes. Die worden sinds kort regelmatig gezien in het beroemde Central Park, midden in het centrum.  

    <p>Afgelopen jaar zijn er meer dan zeventig meldingen geweest van mensen die een coyote in het stadspark zagen. Volgens biologen lopen er zeker tien rond in Central Park. Zelfs in metrostations rond het park worden ze soms gespot, ééntje zat zelfs al in een metrowagon.</p>
<h3>Kleine hondjes</h3>
<p>De dieren zijn in New York terechtgekomen omdat ze zoeken naar eten. In de stad leven ze van wat ze daar kunnen vinden: eekhoorns, ratten of weggegooide hamburgers of hotdogs. De coyotes zijn, net als wolven, niet gevaarlijk voor mensen. Stadsbiologen geven angstige New Yorkers die de coyotes toch een beetje eng vinden nog wel tips om ze weg te jagen: maak zoveel mogelijk kabaal, wapper flink met je armen en houd voor de zekerheid heel kleine hondjes toch maar liever aan de lijn.</p>
<p>New York mag dan nu last hebben van rondwandelende coyotes, ook Londen, Berlijn en New Delhi hebben hun eigen wilde stadsbewoners!</p>
<h3>Vossen in Londen</h3>
<p>Steeds vaker zwerven vossen door de tuinen en straten van de Britse hoofdstad. Volgens biologen is dat de schuld van mensen zelf. Ze laten hun afval op straat slingeren en jagen de vossen niet weg als ze in hun tuin komen, maar lokken ze juist met nog meer eten. Soms zorgen de dieren voor overlast en pikken ze bijvoorbeeld konijnen uit hokken. Een paar jaar geleden drong een brutale vos de tuinen van Buckingham Palace binnen en beet daar een flamingo dood.</p>
<h3>Zwijnen in Berlijn</h3>
<p>In Berlijn gaan grote groepen zwijnen snuffelend alle afvalbakken af. Vooral in de gebieden die aan het bos grenzen, scharrelen er steeds meer rond. Volgens experts leven er nu zo’n zesduizend zwijnen in en rond de Duitse hoofdstad. Ze denken dat dit komt doordat er daar steeds meer maïs verbouwd wordt. En als er iets is wat wilde zwijnen lekker vinden…</p>
<h3>Apen in New Delhi</h3>
<p>Ze stelen voedsel, halen prullenbakken leeg, knagen aan glasvezelkabels en breken in bij huizen. In de Indiase hoofdstad New Delhi zorgen ruim 400.000 resusapen voor chaos. Er is al van alles geprobeerd om ze weg te jagen. Zo werden grotere apen waar de resusapen bang voor zijn de stad in gestuurd. Dat hielp even. Daarna werden er zelfs mensen ingehuurd die zich vermomden als enge apen. Dat hielp ook even. Maar volgens kenners is er maar één echte oplossing: zorgen dat er geen eten meer op straat ligt.</p>  
