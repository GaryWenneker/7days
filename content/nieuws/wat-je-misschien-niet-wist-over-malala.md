---
id: 649deec3d1be46838adef301b41007d2
type: nieuws
layout: post
title: "Wat je (misschien) niet wist over Malala"
permalink: /nieuws/wat-je-misschien-niet-wist-over-malala/
date: 2022-05-11T19:16:41.067Z
author: 7biA1WiYB
excerpt: "Dat Malala Yousafzai (17) de Nobelprijs voor de Vrede heeft gewonnen weet je nu wel. Dat ze hem krijgt voor haar strijd voor meisjesonderwijs ook. En ook dat ze de jongste Nobelwinnaar aller tijden is. Maar tussen deze Malala-weetjes staat vast iets wat je nog niet wist. Of simpelweg vergeten was.  "
seo:
  description: "Wat je (misschien) niet wist over Malala"
  title: "Wat je (misschien) niet wist over Malala"
---
Dat Malala Yousafzai (17) de Nobelprijs voor de Vrede heeft gewonnen weet je nu wel. Dat ze hem krijgt voor haar strijd voor meisjesonderwijs ook. En ook dat ze de jongste Nobelwinnaar aller tijden is. Maar tussen deze Malala-weetjes staat vast iets wat je nog niet wist. Of simpelweg vergeten was.  

    <p><strong>Scheikunde</strong><br>Malala zat op school in Birmingham toen ze het grote nieuws hoorde. Ze had scheikunde maar ging niet meteen als een dolle feesten. Eerst maakte ze de les af. ‘Ik hou van scheikunde. De wereld is chaotisch. Maar in de scheikunde gaat alles volgens regels’, zei ze later in een reactie. En: ‘Dit is een aanmoediging om door te gaan. Ik draag de prijs op aan alle kinderen van wie de stem gehoord moet worden.’<br><br><strong>Felicitaties</strong><br>Malala werd overladen met felicitaties uit de hele wereld. In Pakistan was het groot nieuws en werd vuurwerk afgestoken. Twitter stroomde over van de <em>Proficiat #Malala’s</em>. Het Britse topmodel Naomi Campbell trok de aandacht met een ‘Gefeliciteerd Malaria.’ Komt door de autocorrectie, zei ze. Trouwens, ook het Nobelcomité zelf ging de fout in op de site met ‘Malala Yousafzay’.<br><br><strong>Mening</strong><br>Malala reist de wereld over om aandacht te vragen voor meisjesonderwijs. Dit jaar bezocht ze de ouders van de door terreurorganisatie Boko Haram ontvoerde Nigeriaanse meisjes en Syrische kinderen in vluchtelingenkampen. Bang om landleiders haar ongezouten mening te geven is ze niet. Zo zei ze tegen Obama bezorgd te zijn over de onschuldige slachtoffers die zijn drones maken in haar vaderland.<br><br><strong>Malala-effect</strong><br>Er is een team van vijf pr-specialisten nodig om alle aandacht voor het meisje in goede banen te leiden. Wie haar wil interviewen moet maanden wachten. Malala is inmiddels niet alleen een meisje, ze is een merk. De VN heeft haar verjaardag, 12 juli, uitgeroepen tot Internationale Malala-dag. En je hebt het Malala-effect: steeds meer Pakistaanse moeders raken overtuigd dat het goed is als ook meisjes les krijgen en sturen hun dochters naar scholen. Die trouwens vaak naar Malala vernoemd zijn.<br><br><strong>Dodenlijst</strong><br>Malala staat nog steeds op de dodenlijst van de taliban. Zij en haar familie kunnen niet terug naar Pakistan. Nog steeds ondervindt ze ook lichamelijk de gevolgen van de aanslag op haar leven in 2012. Een deel van haar gezicht is blijvend verlamd.<br><br><strong>Prijzenkast</strong><br>De Pakistaanse vredesprijs voor kinderen. Sacharovprijs. Four Freedom Award.<a href="https://7dagen.netlify.app/archief/tien-jaar-kindervredesprijs"> Internationale Kindervredesprijs</a>. De prijzenkast van Malala is goedgevuld. Begin december, na de uitreiking, komt daar dus nog de Nobelprijs bij.<br><br><strong>Nog een winnaar</strong><br>Malala moet de 880.000 euro aan prijzengeld delen met de Indiër Kailash Satyarthi (60). Hij strijdt tegen kinderarbeid en heeft duizenden kinderen uit fabrieken bevrijd zodat ze naar school kunnen. Malala en Satyarthi willen gaan samenwerken. Satyarthi noemt haar ‘een geweldige jongedame’.<br><br><strong>Toekomstig leider?</strong><br>Malala heeft nóg een ambitie. ‘Premier van Pakistan worden’, zei ze vorig jaar tegen CNN.</p>  
