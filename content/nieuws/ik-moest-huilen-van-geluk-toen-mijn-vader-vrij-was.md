---
id: d6604c0e9fca40ffae30d2b73d9c197a
type: nieuws
layout: post
title: "'Ik moest huilen van geluk toen mijn vader vrij was'"
permalink: /nieuws/ik-moest-huilen-van-geluk-toen-mijn-vader-vrij-was/
date: 2022-05-11T19:16:41.067Z
author: 7biA1WiYB
excerpt: "Dolblij is Melchior (11) dat zijn vader, Eugenio Follender, weer veilig thuis is. ‘Toen ik hem zag, rende ik zo snel als ik kon naar hem toe’, vertelt hij.  "
seo:
  description: "'Ik moest huilen van geluk toen mijn vader vrij was'"
  title: "'Ik moest huilen van geluk toen mijn vader vrij was'"
---
Dolblij is Melchior (11) dat zijn vader, Eugenio Follender, weer veilig thuis is. ‘Toen ik hem zag, rende ik zo snel als ik kon naar hem toe’, vertelt hij.  

    <p>Zijn vader werd vorige week samen met Derk Bolt ontvoerd in Colombia. ‘Een slechte film’, zo omschrijft Melchior het. Maar gelukkig eentje met een goede afloop.</p>
<h3>Spoorloos</h3>
<p>De twee mannen waren in het Zuid-Amerikaanse land om opnames te maken voor het tv-programma <em>Spoorloos</em>. Plotseling werden ze door een groep strijders ontvoerd. ‘Mijn vader vertelde dat ze onder schot werden gehouden. De ontvoerders dachten eerst dat papa en Derk spionnen waren. Daarom zijn ze meegenomen’, zegt Melchior. ‘Ik was bang dat mijn vader lang weg zou zijn, of dat hij dood zou gaan.’</p>
<p>Nog voordat hij wist wat er was gebeurd, had Melchior het gevoel dat er iets niet goed zat. 'Ik maakte me al zorgen want ik had hem op Vaderdag een berichtje gestuurd, maar dat kwam maar niet aan.' Even later hoorde hij dat zijn vader was ontvoerd.</p>
<h3>Afleiding</h3>
<p>Bijna een week zat hij in onzekerheid. ‘Ik kon niet zo goed eten, niet zo goed nadenken en moest vaak aan papa denken.’ Het was een moeilijke week, maar Melchior vertelt dat hij af en toe ook afleiding had. ‘Mijn moeder zei: “Als je je niet goed voelt van binnen, moet je je goed voelen van buiten.” We zijn toen bijvoorbeeld naar de film geweest en gaan winkelen.’ Ook op school werd er meegeleefd. Van klasgenoten kreeg Melchior een boekje. 'Alle kinderen in de klas hadden er iets in geschreven, om me te steunen. Dat heeft wel geholpen.'</p>
<p>Melchior volgde het nieuws over zijn vader via de media. 'We keken veel naar het journaal en lazen kranten. Tot er gezegd en geschreven werd dat hij vrij was gelaten of vrij zou worden gelaten, terwijl dat niet zo was. Dat vond ik heel irritant.'</p>
<h3>Weer vrij</h3>
<p>Afgelopen zaterdag werd de vader van Melchior wel echt vrijgelaten. ‘Mijn moeder vertelde het. Ik sprong in haar armen en moest huilen van geluk. Even later konden we met hem bellen, maar eigenlijk wist ik niet zo goed wat ik moest zeggen. Hij zei: "Het gaat goed met me." Het was nog een beetje onwerkelijk.' Afgelopen maandag kwam de vader van Melchior aan in Nederland. 'Ik was al blij toen hij thuis was, maar ik was nog blijer toen ik hem zag', vertelt hij over de hereniging.</p>
<p>'Of mijn vader weer op reis mag? Hij zegt altijd dat hij terugkomt voordat-ie op reis gaat en daar heeft hij zich wel aan gehouden. Maar, voorlopig mag hij niet meer naar Colombia van mij!’</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze </em><a href="https://7dagen.netlify.app/whatsapp"><em>gratis WhatsApp-dienst</em></a><em>, download onze </em><a href="https://7dagen.netlify.app/app"><em>gratis app</em></a><em> of neem een </em><a href="https://abonneren.sevendays.nl/abonneren/abonnementen/ae/artikel"><em>proefabonnement </em></a><em>op de krant!</em></p>  
