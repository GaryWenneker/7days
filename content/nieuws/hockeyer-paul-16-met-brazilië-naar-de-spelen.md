---
id: fcaa05f1969641aba991a7c0dcc05ddf
type: nieuws
layout: post
title: "Hockeyer Paul (16) met Brazilië naar de Spelen"
permalink: /nieuws/hockeyer-paul-16-met-brazilië-naar-de-spelen/
date: 2022-05-11T19:16:41.067Z
author: 7biA1WiYB
excerpt: "De hockeyers van Brazilië hebben zich geplaatst voor de Olympische Spelen volgend jaar in eigen land. Dat betekent ook dat de 16-jarige Paul Duncker - geboren in Brazilië, opgegroeid in Nederland - met het team mee kan naar Rio de Janeiro. 'Ik voel me best een beetje Braziliaans, al ken ik de cultuur niet heel goed.'  "
seo:
  description: "Hockeyer Paul (16) met Brazilië naar de Spelen"
  title: "Hockeyer Paul (16) met Brazilië naar de Spelen"
---
De hockeyers van Brazilië hebben zich geplaatst voor de Olympische Spelen volgend jaar in eigen land. Dat betekent ook dat de 16-jarige Paul Duncker - geboren in Brazilië, opgegroeid in Nederland - met het team mee kan naar Rio de Janeiro. 'Ik voel me best een beetje Braziliaans, al ken ik de cultuur niet heel goed.'  

    <p>Op de Pan-Amerikaanse Spelen in Toronto (Canada) moest Brazilië deze week bij de beste zes eindigen. En dat is gelukt, een knappe prestatie. Brazilië (37e op de wereldranglijst) verloor in de poule van Canada (9-1) en Chili (1-3) en wist alleen te winnen van Mexico (1-0), maar mocht door de bizarre opzet van het toernooi toch door. In de kwartfinale werden de Verenigde Staten na shoot-outs verslagen, waardoor Brazilië sowieso bij de beste vier landen van het toernooi zit. Genoeg voor de Spelen.</p>
<p><em>In april spraken wij met Paul Duncker (16). Hij is geboren in Brazilië, maar groeide op in Nederland. Hij koos ervoor om voor het Braziliaanse hockeyteam te spelen en mag nu dus richting Rio. Lees hier het interview uit de 7Days van 3 april.</em></p>
<p>‘Mijn ouders, gewoon Nederlanders overigens, hebben zestien jaar geleden in Brazilië gewerkt. Ik ben er dus geboren en heb er een jaar gewoond. Ik heb daarom een Braziliaans paspoort. Anderhalf jaar geleden kreeg ik spontaan het idee om contact op te nemen met de Braziliaanse hockeybond. Het niveau ligt er lager, er zijn maar iets van tweeduizend veldhockeyers in het land (in Nederland zijn dat er meer dan 235.000, red.). Ik dacht daarom dat ik voor een nationaal jeugdelftal of iets dergelijks uit zou kunnen komen. Want voor het Nederlands elftal moet je echt de wereldtop zijn. Ook in de jeugd al. Ik wil mezelf niet tekort doen, maar dat ben ik niet.’</p>
<p><strong>Stoute schoenen</strong><br>‘Ik heb de stoute schoenen aangetrokken en direct contact gelegd met de Braziliaanse bondscoach, Cláudio Rocha. Ik heb hem op Facebook opgezocht. Hij reageerde enthousiast op mijn berichtje. Een week later zat ik, op kosten van de Braziliaanse bond, in het vliegtuig met mijn moeder en broertje. Op weg naar Rio voor een trainingskamp met het A-team.'</p>
<p>'Mijn debuut maakte ik eind vorig jaar in een wedstrijd tegen Honduras. We wonnen met 9-0. Echt een geweldige ervaring, ik was heel trots. Het was alsof ik in een film zat waarin alles om mij draaide.’</p>
<p><strong>Pittige taal</strong><br>‘Ik voel me best een beetje Braziliaans, al ken ik de cultuur niet heel goed. Ik denk er wel eens over na om daar later te gaan wonen. De trainingen zijn wel anders dan ik gewend ben. Fysiek is het aanpoten, omdat het een seniorenploeg is. Ze zijn sterker en alles gaat sneller dan bij de junioren. Alles wordt in het Portugees uitgelegd dus ik moet soms vragen wat ze precies bedoelen. Ik ben de taal aan het leren en kan mezelf inmiddels een beetje verstaanbaar maken.'</p>
<p>'Ik vind dat ik beter zou moeten kunnen, maar dan zou ik er meer tijd in moeten steken. Het is een pittige taal. Maar met wat Portugees, Engels en gebarentaal kom ik een heel eind. Of ik ook een beetje een sambaspeler ben? Haha, nee ik ben meer van het harde werken dan van de het swingende sambaspel.'</p>
<p><em>Foto: Paul Duncker</em></p>  
