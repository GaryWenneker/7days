---
id: bc83f94af5b241dc83aaa878e773e69e
type: nieuws
layout: post
title: "Krijgt Saoedische Murtaja (18) de doodstraf?"
permalink: /nieuws/krijgt-saoedische-murtaja-18-de-doodstraf/
date: 2022-05-11T19:16:41.067Z
author: 7biA1WiYB
excerpt: "Als tienjarig jochie doet hij mee aan een vreedzaam protest tegen de regering. Op zijn dertiende wordt hij opgepakt. Nu riskeert de Saoedische Murtaja Qureiris (18) de doodstraf.   "
seo:
  description: "Krijgt Saoedische Murtaja (18) de doodstraf?"
  title: "Krijgt Saoedische Murtaja (18) de doodstraf?"
---
Als tienjarig jochie doet hij mee aan een vreedzaam protest tegen de regering. Op zijn dertiende wordt hij opgepakt. Nu riskeert de Saoedische Murtaja Qureiris (18) de doodstraf.   

    <p>Het is 2011. De Arabische Lente is in volle gang. In het oosten van het aartsconservatieve Saoedi-Arabië hebben zich een stuk of dertig schooljongetjes op fietsen verzameld. Ze dragen spijkerbroeken en slippers. Het groepje gaat niet zomaar wat fietsen, maar demonstreren. Murtaja heeft de leiding en schreeuwt door een megafoon: 'Het volk eist mensenrechten!' Klein detail: anti-regeringsdemonstraties zijn verboden in Saoedi-Arabië. En Murtaja wordt gefilmd. Drie jaar later wordt Murtaja, op dat moment dertien jaar oud, gearresteerd. Tijdens een reis met zijn familie naar het eilandstaatje Bahrein wordt hij door de Saoedische grenspolitie meegenomen. Op dat moment is hij volgens activisten de jongste politieke gevangene in Saoedi-Arabië - voor zover bekend.</p>
<h3>’Terrorist’</h3>
<p>Het kost de regering vier jaar om te bedenken waar ze Murtaja precies van beschuldigen. Uiteindelijk wordt hij, naast deelname aan de protesten in 2011, beticht van lidmaatschap van een ‘terroristische organisatie’. Murtaja komt uit een activistische familie, die vaker protesteert tegen de Saoedische regering. Eén van zijn broers is jaren geleden bij zo'n demonstratie omgekomen. Ook wordt Murtaja vervolgd omdat hij met zijn broer Ali vanaf een motor een politiebureau zou hebben aangevallen. Ali zou daarbij een molotovcocktail naar het bureau hebben gegooid. Volgens de autoriteiten hebben ze daar bewijs voor. Maar volgens mensenrechtenorganisatie Amnesty International zijn die bewijzen extreem wankel. </p>
<h3>Bedreiging</h3>
<p>Het lot van de tiener hangt nu aan een zijden draad. Zijn Saoedische aanklager wil niet alleen dat hij de doodstraf krijgt, maar ook dat zijn lichaam daarna nog eens gekruisigd wordt. Volgens de autoriteiten is dit de manier om de veiligheid van het koninkrijk te garanderen. Zij zien demonstranten als bedreigingen voor de staat. Wat de zaak extra ingewikkeld maakt, is dat het voor Murtaja's familie onmogelijk is om details over zijn arrestatie uit de doeken te doen. Het is voor hen illegaal om met buitenlandse journalisten te praten. Doen ze dat wel, dan riskeren ze zelf opgesloten te worden. Of erger.</p>
<h3>Amnesty</h3>
<p>Amnesty roept Saoedi-Arabië op om Murtaja nu vrij te laten. Het internationaal recht verbiedt de doodstraf op zich niet. Maar volgens datzelfde recht mag iemand die als minderjarige iets strafbaars heeft gedaan, niet ter dood veroordeeld worden. Als dat wel gebeurt, zou Murtaja de vierde tiener, onder de achttien, dit jaar zijn die in het strengreligieuze land de doodstraf krijgt. De Amerikaanse zender <em>CNN</em>, die een uitgebreide reportage over Murtaja maakte, heeft de Saoedische overheid gevraagd om een reactie. Maar die blijft voorlopig uit.</p>  
