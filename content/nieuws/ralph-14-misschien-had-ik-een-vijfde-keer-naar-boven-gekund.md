---
id: e2d8cdb779e04bb1b929f3ed28596943
type: nieuws
layout: post
title: "Ralph (14): 'Misschien had ik een vijfde keer naar boven gekund'"
permalink: /nieuws/ralph-14-misschien-had-ik-een-vijfde-keer-naar-boven-gekund/
date: 2022-05-11T19:16:41.067Z
author: 7biA1WiYB
excerpt: "Duizenden mensen hebben woensdag en donderdag de Franse berg Alpe d’Huez beklommen. Het doel? Geld inzamelen in de strijd tegen kanker. Ook Ralph (14) stapte op zijn fiets.  "
seo:
  description: "Ralph (14): 'Misschien had ik een vijfde keer naar boven gekund'"
  title: "Ralph (14): 'Misschien had ik een vijfde keer naar boven gekund'"
---
Duizenden mensen hebben woensdag en donderdag de Franse berg Alpe d’Huez beklommen. Het doel? Geld inzamelen in de strijd tegen kanker. Ook Ralph (14) stapte op zijn fiets.  

    <p>Net als de meeste deelnemers, heeft Ralph te maken met de ziekte. ‘Mijn moeder is vijf jaar geleden overleden. Ze had uitgezaaide darmkanker. Ik doe het dus echt voor haar', vertelt Ralph.</p>
<h3>Aan haar denken</h3>
<p>'Alpe d'HuZes (de actie waarbij sommige deelnemers de berg zes keer beklimmen, red.) is voor mij heel speciaal. Mijn moeder deed zes jaar geleden zelf mee. Toen was ze al ziek. Een jaar later werd ze op de dag van het evenement begraven. Mijn vader heeft daarna een paar keer meegedaan. Voor mijn zusje en mij wordt dit nu de eerste keer. Ik verwacht dat ik vaak aan mijn moeder zal denken onderweg.’</p>
<h3>Vier keer omhoog</h3>
<p>Ralph wilde vier keer omhoog, zo vertelde hij vooraf. 'Ik denk dat dat wel moet lukken. Vorig jaar ben ik er al een keer buiten het evenement om naar boven gefietst, dus ik weet wat ik kan verwachten. De afgelopen maanden heb ik flink getraind. Ik fiets al jaren maar sinds ongeveer een halfjaar ben ik echt fanatiek aan het wielrennen. De laatste tijd heb ik vaak tochten van zo’n vijftig of zestig kilometer gefietst.'</p>
<h3>Fietsen naar Frankrijk</h3>
<p>Alleen naar Frankrijk om de berg te beklimmen, dat vond Ralph niet genoeg. Met een groep van zo’n tien wielrenners onder wie ook zijn vader, is hij afgelopen zaterdag op de fiets vertrokken vanuit het Gelderse Ophemert. ‘In vier dagen zijn we naar Frankrijk gefietst. Ik heb niet continu meegereden hoor, maar volgens mij wel ongeveer twee derde van de tijd. Soms reed ik mee in de volgauto om mijn krachten te sparen voor <a href="http://www.opgevenisgeenoptie.nl/" target="_blank">Alpe d’HuZes</a>', legt hij uit.</p>
<h3>Moeilijkste moment</h3>
<p>We spraken Ralph ook nog na zijn fietstocht: 'Het is gelukt. Ik ben vier keer boven gekomen dus ik hem mijn doel behaald. Het regende de hele dag, dat was wel jammer. Misschien had ik nog een vijfde keer naar boven gekund als het niet zo'n slecht weer was.' Makkelijk was het niet en Ralph had het soms ook zwaar. Zijn moeilijkste moment: 'Ik denk halverwege de tweede klim, het regende toen heel hard. Het kostte veel energie om vooruit te komen. Vooral die regen was vervelend en koud.'</p>
<p>Hoe hij erop terugkijkt? 'Ik vond het mooi om mee te doen. Het is een unieke sfeer op de berg. Iedereen moedigt je aan en klapt voor je. Dat is heel bijzonder om te ervaren.'</p>  
