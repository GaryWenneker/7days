---
id: b7736a9fde964ad5a941fb43f9ba6fd6
type: nieuws
layout: post
title: "School checkt Facebook leerlingen"
permalink: /nieuws/school-checkt-facebook-leerlingen/
date: 2022-05-11T19:16:41.067Z
author: 7biA1WiYB
excerpt: "'Het is voor ieders veiligheid.' Een Vlaamse school controleert regelmatig de Facebookprofielen van leerlingen. Zo wil de directie mogelijke terrorisme-fans of Syriëgangers er snel uitpikken. Een goede zaak? Of is dat helemaal niet de taak van school?  "
seo:
  description: "School checkt Facebook leerlingen"
  title: "School checkt Facebook leerlingen"
---
'Het is voor ieders veiligheid.' Een Vlaamse school controleert regelmatig de Facebookprofielen van leerlingen. Zo wil de directie mogelijke terrorisme-fans of Syriëgangers er snel uitpikken. Een goede zaak? Of is dat helemaal niet de taak van school?  

    <p>Twee leerlingen van het Vrij Technisch Instituut in Aalst (vergelijkbaar met vmbo/havo) waren al het haasje. 'Enkele leraren voeren al geruime tijd steekproeven uit waarbij ze checken wat onze leerlingen verspreiden via sociale media', liet een woordvoerster van de school dinsdag weten in de Vlaamse krant <em><a href="http://www.demorgen.be/binnenland/school-bespiedt-leerlingen-via-facebook-a2204315/">De Morgen</a></em>. </p>
<p><strong>Aangegeven bij de politie</strong><br>Daarbij ontdekte de school de profielen van twee leerlingen die volgens de school verontrustende dingen op Facebook zetten. 'Ze sympathiseerden met bepaalde geradicaliseerde groeperingen', aldus de school. Volgens medeleerlingen zouden de jongens onthoofdingsfilmpjes op hun profiel hebben geplaatst. Een van hen zou bovendien plannen hebben om naar Syrië af te reizen. Zonder eerst met de leerlingen of hun ouders te gaan praten, gaf de schoolleiding de jongens direct aan bij de politie.</p>
<p>Na deze 'succesvolle vangst' wilde de school de Facebook-controle flink gaan intensiveren door voortaan iedereen onder de loep te nemen. 'We hebben besloten de accounts van al onze leerlingen te screenen', aldus de zegsvrouw dinsdagmorgen. 'Als we op onrustwekkende dingen stuiten, zullen we opnieuw de politie inlichten. Dit is voor ieders veiligheid.'</p>
<p><strong>Felle kritiek</strong><br>Ze had haar laatste zin nog niet uitgesproken, of er brak een storm aan kritiek los in België. 'Jongeren hebben toch ook zeker vrijheid van meningsuiting?' vraagt privacy-expert Jos Dumortier zich af. Chris Smits, secretaris van de onderwijskoepel waar het Vrij Technisch Instituut deel van uitmaakt: 'Controleren wat leerlingen op Facebook en Twitter schrijven is niet de opdracht van een school.' Scholen kunnen beter met leerlingen en hun ouders over radicalisering praten, vindt hij. Maar de burgemeester van Aalst prees de inzet van de school juist: alles wat kan helpen tegen een aanslag, is alleen maar goed.</p>
<p>Geschrokken van alle kritiek kwam het Vrij Technisch Instituut dinsdagmiddag deels op zijn daden terug. 'We hebben een strategische fout gemaakt', laat de school weten in een persbericht. 'Wij hadden eerst in gesprek moeten gaan met de betrokken leerlingen en vervolgens met hun ouders. Dit is nu niet gebeurd.'</p>
<p><strong>Excuses</strong><br>Sorry, zegt de school dus. Die zal bij nader inzien toch niet alle leerlingprofielen gaan screenen. 'Als school doen we dat niet systematisch.' Wel als daar reden toe is, bijvoorbeeld omdat leerlingen verdacht worden van cyberpesten. Of van het verheerlijken van de jihad. </p>
<p><em>Op de hoogte blijven van al het onderwijsnieuws? <a href="https://7dagen.netlify.app/onderwijsnieuws">Hier</a> vind je ons overzicht van al het schoolnieuws op onze site.</em></p>  
