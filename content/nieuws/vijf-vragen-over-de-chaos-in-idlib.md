---
id: 7a53ae6d4821467e89086cef7e2a8891
type: nieuws
layout: post
title: "Vijf vragen over de chaos in Idlib"
permalink: /nieuws/vijf-vragen-over-de-chaos-in-idlib/
date: 2022-05-11T19:16:41.067Z
author: 7biA1WiYB
excerpt: "In de Syrische provincie Idlib is het chaos. Bijna een miljoen mensen zijn gevlucht voor het aanhoudende geweld. Ze gaan massaal naar de Turkse grens, maar daar is het leven niet veel beter. Volgens hulporganisaties is er een tekort aan bijna alles. Met ingezonden stukken in kranten luiden dertien Europese buitenlandministers deze week de noodklok. Vijf vragen over de situatie in Idlib.  "
seo:
  description: "Vijf vragen over de chaos in Idlib"
  title: "Vijf vragen over de chaos in Idlib"
---
In de Syrische provincie Idlib is het chaos. Bijna een miljoen mensen zijn gevlucht voor het aanhoudende geweld. Ze gaan massaal naar de Turkse grens, maar daar is het leven niet veel beter. Volgens hulporganisaties is er een tekort aan bijna alles. Met ingezonden stukken in kranten luiden dertien Europese buitenlandministers deze week de noodklok. Vijf vragen over de situatie in Idlib.  

    <h3>1. Wat is er aan de hand?</h3>
<p>In Idlib, een gebied dat dicht tegen Turkije aan ligt, is het al bijna tien jaar oorlog. Maar de laatste maanden is het er erger dan ooit. In de provincie zijn rebellen de baas. Maar de Syrische president Assad probeert het met zijn leger weer terug te veroveren. Het is het laatste gebied dat hij nog niet in handen heeft. En dat gaat gepaard met veel bombardementen waarbij ook ziekenhuizen, scholen en huizen worden geraakt. Turkije steunt de rebellen omdat het land de controle wil houden over het gebied aan zijn grens. Met een bufferzone op Syrisch grondgebied, bewaakt door het Turkse leger, wil Erdogan voorkomen dat de troepen van Assad direct toegang krijgen tot de grens. Bovendien wil hij zo voorkomen dat Turkije opnieuw wordt overspoeld door honderdduizenden vluchtelingen.</p>
<h3>2. Waar gaan die vluchtelingen heen? </h3>
<p>Die proberen naar Turkije te komen, maar daar zit de grens dus op slot. Het land vangt namelijk al 3,6 miljoen Syriërs op in kampen en vindt dat meer dan genoeg. President Erdogan vindt dat andere Europese landen eerst maar eens te hulp moeten schieten bij het organiseren van de opvang van gevluchte Syriërs. Maar intussen zitten de gevluchte burgers dus vast tussen de gesloten Turkse grens en de oprukkende Syrische regeringstroepen. </p>
<h3>3. Hoe is de situatie dan nu voor de vluchtelingen? </h3>
<p>Heel erg slecht en zorgelijk. De vluchtelingen zijn vooral moeders en kinderen, omdat veel mannen tijdens de oorlog al zijn omgekomen. Ze hebben vaak alleen een tasje met kleding bij zich. Bij de Turkse grens komen ze terecht in bomvolle scholen, moskeeën en tentenkampen. Hulporganisaties maken zich veel zorgen, want er is daar een enorm tekort aan eten, water en warme kleding. </p>
<h3>4. Wat doet Europa intussen voor de bewoners van Idlib? </h3>
<p>Vooralsnog erg weinig. Voor Europese landen lijkt het vooral van belang dat vluchtelingen die in Idlib zijn, niet massaal naar de EU komen. Wel proberen Europese landen er voor te zorgen dat hulpverleners toegang houden tot het gebied. En dat is nog lastig genoeg. Het Syrische regime wil liever geen pottenkijkers en ziet het liefst dat deze buitenlandse hulp stopt. Deze week stond er in een groot aantal Nederlandse kranten een ingezonden stuk van dertien Europese buitenlandministers die hun zorgen uitspreken over het vluchtelingenleed aan de Turkse grens. Ze roepen op tot een wapenstilstand. Waarschijnlijk komt er op 5 maart een top met Europese regeringsleiders over wat er nu moet gebeuren met de mensen uit Idlib. De Duitse bondskanselier Angela Merkel en de Franse president Emmanuel Macron hebben daar het initiatief voor genomen. Ook Rusland is voor dat overleg uitgenodigd. </p>
<h3>5. Rusland? Wat heeft dat land er nu weer mee te maken? </h3>
<p>Rusland speelt een ingewikkelde rol in de Syrische oorlog. President Poetin onderhoudt nauwe banden met het Syrische regime en geeft ze militaire steun. Maar het wil ook graag de banden met buurland Turkije goed houden. Dat botst dus want Syriërs en Turken staan vijandig tegenover elkaar. Om te voorkomen dat beide legers binnenkort misschien tegenover elkaar staan, moet Moskou wellicht partij gaan kiezen tussen twee bondgenoten. </p>  
