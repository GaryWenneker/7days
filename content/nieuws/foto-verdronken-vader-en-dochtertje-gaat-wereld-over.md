---
id: 57fbaf684a9642a48c745b1c412000c4
type: nieuws
layout: post
title: "Foto verdronken vader en dochtertje gaat wereld over"
permalink: /nieuws/foto-verdronken-vader-en-dochtertje-gaat-wereld-over/
date: 2022-05-11T19:16:41.067Z
author: 7biA1WiYB
excerpt: "Een hartverscheurend beeld van een verdronken vader en zijn dochtertje aan de grens tussen de VS en Mexico gaat de wereld over. De twee probeerden vanuit Mexico de rivier Rio Grande over te zwemmen, om zo in de Verenigde Staten te komen.  "
seo:
  description: "Foto verdronken vader en dochtertje gaat wereld over"
  title: "Foto verdronken vader en dochtertje gaat wereld over"
---
Een hartverscheurend beeld van een verdronken vader en zijn dochtertje aan de grens tussen de VS en Mexico gaat de wereld over. De twee probeerden vanuit Mexico de rivier Rio Grande over te zwemmen, om zo in de Verenigde Staten te komen.  

    <p>De vader en zijn dochtertje van bijna twee jaar oud probeerden, samen met de moeder van het meisje, te vluchten uit hun thuisland. Ze komen uit het arme El Salvador in Midden-Amerika, waar veel corruptie en geweld van bendes is. Ze waren onderweg naar de Verenigde Staten. Afgelopen zondag kwam het gezin aan in het grensstadje Matamaros in Mexico. Ze waren van plan om asiel aan te vragen in de VS. Maar na maandenlang wachten probeerde het gezin op een andere, illegale manier, de grens over te steken. Namelijk via een rivier, de Rio Grande.</p>
<h3>Stroming</h3>
<p>'Hij stak eerst over met het kleine meisje en liet haar achter aan de Amerikaanse kant. Daarna ging hij terug om zijn vrouw te halen, maar het meisje kwam achter hem aan. Toen hij haar wilde redden, sleurde de stroming hen mee', vertelt journaliste Julia Le Duc, die met de vrouw kon spreken, aan de Britse krant <em>The Guardian</em>. Op de foto die Le Duc maakte is te zien dat de vader zijn dochtertje onder zijn t-shirt heeft gestopt. Zij heeft haar arm om zijn schouder.</p>
<h3>Risico's</h3>
<p>De vader op de foto heet Óscar Alberto Martínez Ramírez (26). Zijn dochtertje Valeria was nog maar 23 maanden oud. De foto maakt veel los over de hele wereld. Het is een schokkend beeld van de verschrikkelijke situaties waarin migranten zich kunnen bevinden. En van de enorme risico's die ze soms (moeten) nemen, in de hoop op een betere toekomst. Aan de Rio Grande vallen vaker slachtoffers onder de mensen die de rivier proberen over te steken.</p>
<h3>Alan</h3>
<p>Misschien roept de foto ook een ander beeld bij je op. In 2015 ging een foto van een jonge drenkeling die probeerde te vluchten de wereld over. De foto van de 3-jarige kleuter Alan Kurdi, levenloos op het strand in Turkije, bracht toen de situatie van Syrische vluchtelingen onder de internationale aandacht.</p>  
