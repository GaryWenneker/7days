---
id: e88343c5d4cb44db932bb81999f71409
type: nieuws
layout: post
title: "Mrwan (14) vluchtte uit Syrië: 'Ooit ga ik terug' "
permalink: /nieuws/mrwan-14-vluchtte-uit-syrië-ooit-ga-ik-terug-/
date: 2022-05-11T19:16:41.067Z
author: 7biA1WiYB
excerpt: "Vijftig miljoen. Zoveel kinderen zijn, over heel de wereld, op de vlucht voor oorlog en geweld. Mrwan (14, links op de foto) weet hoe dat is. Hij vluchtte voor de oorlog in Syrië en woont nu in Nederland. ‘Het was pakken wat we pakken konden.’  "
seo:
  description: "Mrwan (14) vluchtte uit Syrië: 'Ooit ga ik terug' "
  title: "Mrwan (14) vluchtte uit Syrië: 'Ooit ga ik terug' "
---
Vijftig miljoen. Zoveel kinderen zijn, over heel de wereld, op de vlucht voor oorlog en geweld. Mrwan (14, links op de foto) weet hoe dat is. Hij vluchtte voor de oorlog in Syrië en woont nu in Nederland. ‘Het was pakken wat we pakken konden.’  

    <p>Mrwan woonde samen met zijn ouders en <a href="https://www.kidsweek.nl/nieuws/majd-11-vluchtte-uit-syri%C3%AB-%E2%80%98ik-hoorde-%E2%80%99s-nachts-schoten%E2%80%99" target="_blank">broertje</a> dichtbij de Syrische hoofdstad Damascus. Hij weet nog goed dat de oorlog begon. ‘Rond ons huis waren ineens tanks en troepen soldaten. We hoorden ’s nachts dat er geschoten werd. We moesten ook een keer uit school vluchten, omdat er nieuws was dat er in de buurt een bom in een auto lag. Dus iedereen moest naar huis rennen. Er werden ook veel mensen gearresteerd.’</p>
<h3>Bijles</h3>
<p>Omdat het gezin in gevaar was, besloten Mrwans ouders te vluchten. ‘Dat moest snel, want het was echt te gevaarlijk geworden. Het was pakken wat we pakken konden, en toen gingen we.’ Eerst gingen ze naar hun opa en oma ergens anders in Syrië, maar ook daar kon het gezin niet lang blijven.</p>
<p>Via Libanon kwamen ze uiteindelijk in Nederland (Den Haag) terecht, nu zo’n zes jaar geleden. ‘Het was moeilijk en raar omdat ik helemaal opnieuw moest beginnen op een nieuwe plek. Ik kende Nederland helemaal niet, ik wist niet eens dat het bestond.’ Ondanks dat Mrwan erg moest wennen, vond hij Nederland wel meteen “een mooi land”. ‘Iedereen is heel aardig. We kregen meteen hulp van mensen die ons bijles Nederlands wilden geven.’</p>
<h3>Terug</h3>
<p>Het gaat nu goed met Mrwan, die in 3 gymnasium zit. Maar over heel de wereld zijn nog steeds veel kinderen en jongeren op de vlucht. Samen met kinderrechtenorganisatie UNICEF heeft tv-programma Zapplive deze maand actie gevoerd om geld in te zamelen voor deze groep. Mrwan is daar blij mee. ‘Veel mensen beseffen niet wat het betekent om op de vlucht te zijn. Je weet niet of je genoeg te eten hebt of ergens kunt slapen. Je kunt de dingen niet doen die je als kind hoort te doen, zoals naar school gaan en spelen. Ik hoop dat er meer begrip komt, zodat deze kinderen een beter leven krijgen. Zelf geven wij ook geld aan kinderen in Syrië. Op school doen we ook veel, zoals collecteren.’</p>
<p>Of Mrwan nog vaak aan zijn thuisland denkt? ‘Ja, ik mis Syrië. Mijn vrienden, mijn huis en mijn familie, want die woont nu verspreid over heel de wereld. Daardoor is het moeilijk om contact met elkaar te hebben. Ik ga sowieso ooit terug.’</p>
<p><em>De foto bovenaan dit stuk is gemaakt door Klaas van Kruistum, in samenwerking met UNICEF.</em></p>  
