---
id: f02e6bc4a6ea4c548f94360e5c2f4ab7
type: nieuws
layout: post
title: "Vijf vragen over het boerkaverbod"
permalink: /nieuws/vijf-vragen-over-het-boerkaverbod/
date: 2022-05-11T19:16:41.067Z
author: 7biA1WiYB
excerpt: "Vandaag gaat de wet ‘gedeeltelijk verbod gezichtsbedekkende kleding’ in, beter bekend als het boerkaverbod. Wat houdt het in? En wat gebeurt er als je nu met boerka de bus instapt? Vijf vragen en antwoorden over het verbod.  "
seo:
  description: "Vijf vragen over het boerkaverbod"
  title: "Vijf vragen over het boerkaverbod"
---
Vandaag gaat de wet ‘gedeeltelijk verbod gezichtsbedekkende kleding’ in, beter bekend als het boerkaverbod. Wat houdt het in? En wat gebeurt er als je nu met boerka de bus instapt? Vijf vragen en antwoorden over het verbod.  

    <h3>1. Waarom is er een boerkaverbod?</h3>
<p>Bijna veertien jaar geleden diende Geert Wilders een motie in voor een totaalverbod op boerka’s in het openbaar. Dat was nog voordat hij de PVV oprichtte. De motie werd aangenomen. Volgens <a href="https://www.pvv.nl/7-nieuws/nieuws/527-initiatiefwetsvoorstel-boerkaverbod-geert-wilders.html" target="_blank">voorstanders</a> van het boerkaverbod is de boerka een symbool voor vrouwenonderdrukking en staat het de integratie van vrouwen in de weg. Ook zou een boerka door anderen als bedreigend worden ervaren.</p>
<h3>2. Wat houdt het boerkaverbod in?</h3>
<p>Na jarenlange discussies over een verbod, is er nu de wet gedeeltelijk verbod gezichtsbedekkende kleding. Gedeeltelijk betekent dat het niet overal geldt. Het verbod geldt alleen in het openbaar vervoer, in overheidsgebouwen, in zieken- en verpleeghuizen en in scholen. Gezichtsbedekkende kleding betekent dat het niet alleen voor een boerka geldt (waarbij de ogen worden bedekt met gaas), maar ook voor het dragen van een nikab (waarbij alleen de ogen zichtbaar zijn), een gezichtsbedekkende helm, bivakmuts en masker.</p>
<h3>3. Zijn er ook uitzonderingen op het boerkaverbod?</h3>
<p>Jazeker. Wanneer de gezichtsbedekkende kleding noodzakelijk is voor de veiligheid of gezondheid van de drager, voor de uitoefening van een beroep of sport, of tijdens deelname aan een feestelijke of culturele activiteit. Dus met carnaval mag je gewoon een masker op als je in polonaise door de school host. En moet iemand voor bouwwerkzaamheden in een ziekenhuis een laskap op? Dan mag dat ook nog steeds.</p>
<h3>4. Wat gebeurt er als je met een boerka/nikab/helm/bivakmuts/masker de bus instapt?</h3>
<p>Waarschijnlijk niet zoveel. Het personeel van het vervoersbedrijf kan je vragen de gezichtsbedekkende kleding af te doen, of uit te stappen. Doe je dat niet, dan kan de politie worden ingeschakeld. Die kan een boete uitschrijven van 150 euro. Het is de vraag of agenten dat ook echt doen. Verschillende gemeenten hebben gezegd dat ze geen prioriteit geven aan een boerkaboete. Een agent kan als alternatief ook een waarschuwing geven. Vervoersbedrijven hebben aangegeven dat ze mensen niet uit het voertuig zullen zetten.</p>
<h3>5. Is Wilders nu tevreden?</h3>
<p>Gedeeltelijk. Op <a href="https://twitter.com/geertwilderspvv/status/1156798546290589697" target="_blank">Twitter</a> noemt hij het een historische dag. Maar het verbod gaat hem niet ver genoeg. Hij wil dat ook het dragen van een hoofddoek <a href="https://twitter.com/geertwilderspvv/status/1156825084742504449" target="_blank">verboden</a> wordt.</p>
<h2><a href="https://7dagen.netlify.app/nieuws/test-wat-weet-jij-van-het-boerkaverbod">Wat weet jij van het boerkaverbod? Doe de test!</a></h2>  
