---
id: 384082e2701e4e6caba182a92abbc879
type: nieuws
layout: post
title: "Formule 1 komt zeker naar Zandvoort"
permalink: /nieuws/formule-1-komt-zeker-naar-zandvoort/
date: 2022-05-11T19:16:41.067Z
author: 7biA1WiYB
excerpt: "Volg jij de Formule 1 eigenlijk alleen op tv? En wil jij Max Verstappen nou weleens in het echt zien racen tijdens een Grand Prix? Dan hoef je daar vanaf volgend jaar niet meer voor naar het buitenland. De komende drie jaar zoeven de raceauto's namelijk over een Nederlandse racebaan: in Zandvoort!  "
seo:
  description: "Formule 1 komt zeker naar Zandvoort"
  title: "Formule 1 komt zeker naar Zandvoort"
---
Volg jij de Formule 1 eigenlijk alleen op tv? En wil jij Max Verstappen nou weleens in het echt zien racen tijdens een Grand Prix? Dan hoef je daar vanaf volgend jaar niet meer voor naar het buitenland. De komende drie jaar zoeven de raceauto's namelijk over een Nederlandse racebaan: in Zandvoort!  

    <p>De Grand Prix van Zandvoort wordt volgend jaar waarschijnlijk in het voorjaar voor het eerst in Zandvoort gehouden, onder de naam Heineken Dutch Grand Prix. Dat maakte het Formula One Management (FOM) vandaag bekend.</p>
<h3>Opknapbeurt</h3>
<p>Tot die tijd moet de organisatie nog hard aan het werk. Het circuit ligt er al wel, maar kan nog een flinke opknapbeurt gebruiken. Er moeten bijvoorbeeld een paar bochten worden verbreed zodat de coureurs er makkelijker of sneller door kunnen racen. Ook de pitstraat wordt aangepast, die wordt langer.</p>
<p>Verder wordt het treinspoor richting Zandvoort aangepast en moet er een duidelijk verkeersplan komen om lange files te voorkomen. Dat kost een flinke duit geld. Om dit allemaal te kunnen betalen zijn verschillende bedrijven aangetrokken als sponsor: Heineken, Jumbo, CM.com, PON, VolkerWessels en Talpa. Wie wat gaat betalen is (nog) niet bekend gemaakt.</p>
<h3>'Oranje zee'</h3>
<p>De organisatie verwacht dat er zo'n 200.000 bezoekers op de race afkomen. Volgens de Amerikaanse Formule-1 baas Chase Carey waren die fans één van de redenen om Nederland uit te kiezen als nieuwe locatie. 'Ik zie vaak een "zee van oranje" op de circuits voor Max Verstappen. Dat is prachtig om te zien en ook uniek.' Ook Verstappen zelf is blij, maar volgens hem is dit niet de makkelijkste baan. 'Het circuit is best wel een uitdaging. Je hebt enkele snelle, hellende bochten en sommige plekken zijn best krap', vertelt hij aan <em><a href="https://www.rtlnieuws.nl/sport/artikel/4711096/verstappen-juicht-f1-race-op-zandvoort-toe" target="_blank">RTL Nieuws</a></em>.</p>
<h3>Lang geleden</h3>
<p>Het is trouwens niet de eerste keer dat er een Grand Prix in Nederland wordt gehouden. De laatste race was in 1985. Toen was Max Verstappen nog niet eens geboren!</p>  
