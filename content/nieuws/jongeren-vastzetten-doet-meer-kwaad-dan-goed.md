---
id: 0f0451ccdd0340ee9c86836a2720089a
type: nieuws
layout: post
title: "'Jongeren vastzetten doet meer kwaad dan goed'"
permalink: /nieuws/jongeren-vastzetten-doet-meer-kwaad-dan-goed/
date: 2022-05-11T19:16:41.067Z
author: 7biA1WiYB
excerpt: "Kinderen vanaf 12 jaar die in Nederland iets doen wat niet mag, gaan nu nog door precies dezelfde molen als volwassen verdachten. Maar daar komt verandering in voor kinderen die voor het eerst de wet overtreden. In plaats van de cel krijgen ze nu een stevig gesprek. Vijf vragen hierover aan jeugdstrafrechtadvocaat Cindy Koole.  "
seo:
  description: "'Jongeren vastzetten doet meer kwaad dan goed'"
  title: "'Jongeren vastzetten doet meer kwaad dan goed'"
---
Kinderen vanaf 12 jaar die in Nederland iets doen wat niet mag, gaan nu nog door precies dezelfde molen als volwassen verdachten. Maar daar komt verandering in voor kinderen die voor het eerst de wet overtreden. In plaats van de cel krijgen ze nu een stevig gesprek. Vijf vragen hierover aan jeugdstrafrechtadvocaat Cindy Koole.  

    <h3>Is het echt waar dat kinderen die een chocoladereep hebben gestolen in een cel worden gegooid?</h3>
<p>‘Ja, dat is mogelijk. Om hoeveel kinderen het precies gaat is niet bekend, maar ze kunnen net als volwassenen in een politie-auto naar het cellencomplex worden gereden en daar urenlang achter tralies moeten wachten omdat ze een hele procedure door moeten. Vingerafdrukken maken, foto's, wachten op een advocaat: alles bij elkaar kan dat even duren. Als de advocaat er is, kan de politie aan het verhoor beginnen. Maar als je bijvoorbeeld op koopavond een lippenstift hebt gestolen, kan daar zomaar een nacht overheen gaan.’</p>
<h3>Wat doet dat met kinderen?</h3>
<p>‘Kinderrechtenorganisaties, rechters en advocaten zijn het er allemaal over eens: het doet meer kwaad dan goed. Opgesloten worden is traumatisch: zo’n cel heeft bijna nooit daglicht, kinderen zitten er soms urenlang te huilen. Laatst hoorde ik van een moeder dat haar zoon van 14 steeds een soort paniekaanval krijgt als hij een politie-auto ziet. Ze kunnen er niet alleen verdrietig van worden, maar ook heel boos. Waardoor ze bijvoorbeeld woede ontwikkelen richting de politie – en dat vergroot juist de kans dat ze daarna wéér iets doen dat niet mag. Daarom ben ik heel blij met deze verandering.’</p>
<h3>Wat gaat er precies veranderen?</h3>
<p>‘Het idee is dat de politie die kinderen niet meer meteen in een cel zet, maar juist een stevig gesprek met ze voert. Naar mijn idee werkt dat veel beter. En dat blijkt trouwens ook uit wetenschappelijk onderzoek. Bijna 80 procent van de minderjarigen gaat niet opnieuw in de fout nadat ze stevig door een agent zijn toegesproken. Als daar dan ook nog je moeder bij zit, dan schaam je je als jongere de ogen uit je kop.’</p>
<h3>Wanneer gaat de nieuwe aanpak precies in?</h3>
<p>‘Dat is nog niet bekend. De methode is in het afgelopen jaar getest in Twente – met succes. Nu wordt de aanpak landelijk overgenomen. Het is trouwens niet zo dat de politie deze mogelijkheid tot nu toe niet had; er is dus niets veranderd in de wet. De politie had de optie allang, alleen gebeurde het in de praktijk veel te weinig.’</p>
<h3>Maar als de optie er al was, hoe moeten we dit dan zien?</h3>
<p>'Het stevige gesprek moet vanaf nu altijd als eerste optie overwogen worden. Maar het wordt voor de politie niet illegaal om een kind vanaf 12 jaar achter tralies te zetten.'</p>  
