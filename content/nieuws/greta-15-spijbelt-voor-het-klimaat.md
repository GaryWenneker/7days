---
id: 841b41eee5b44662a9f19ffd0b91a94c
type: nieuws
layout: post
title: "Greta (15) spijbelt voor het klimaat"
permalink: /nieuws/greta-15-spijbelt-voor-het-klimaat/
date: 2022-05-11T19:16:41.067Z
author: 7biA1WiYB
excerpt: "Waarom zou je naar school gaan om van alles te leren, als politici zich totaal niet druk maken over wetenschappelijke feiten: de aarde warmt op en dat is schuld van de mens. Greta Thunberg (15) uit Zweden wil laten zien dat ze écht boos is. Sinds twee weken is ze daarom in staking.  "
seo:
  description: "Greta (15) spijbelt voor het klimaat"
  title: "Greta (15) spijbelt voor het klimaat"
---
Waarom zou je naar school gaan om van alles te leren, als politici zich totaal niet druk maken over wetenschappelijke feiten: de aarde warmt op en dat is schuld van de mens. Greta Thunberg (15) uit Zweden wil laten zien dat ze écht boos is. Sinds twee weken is ze daarom in staking.  

    <p>Het was de warmste zomer ooit in Zweden. Door de extreme hitte ontstonden tientallen bosbranden die voor veel schade zorgden, boeren zagen hun oogsten mislukken en door de lage waterstand konden waterkrachtcentrales minder energie opwekken. In Zweden was dat nog nooit gebeurd. Het land moest zelfs buitenlandse hulp vragen bij het blussen van de branden.</p>
<h3>Toekomst</h3>
<p>Greta nam daarom in de vakantie een besluit. Ze zou gaan spijbelen om politici duidelijk te maken dat ze serieus iets moeten doen tegen klimaatverandering. Nu zit Greta al twee weken op de stoep voor een regeringsgebouw in de hoofdstad Stockholm. 'Ik doe dit omdat jullie volwassenen mijn toekomst verpesten', staat op haar flyer. Aan de Engelse krant <a href="https://www.theguardian.com/science/2018/sep/01/swedish-15-year-old-cutting-class-to-fight-the-climate-crisis" target="_blank"><em>The Guardian </em></a>vertelt Greta: 'Ik wil dat politici het klimaat als het allerbelangrijkste gaan zien en het gaan behandelen als een crisis.'</p>
<p>In Zweden werd eerder dit jaar een wet aangenomen waarin staat dat het land in 2045 klimaatneutraal moet zijn. Greta is er niet van onder de indruk: 'Het is te weinig en te laat, het moet veel sneller. Zweden is geen groen paradijs.' </p>
<h3>Ramp</h3>
<p>Leraar Benjamin Wagner (26) staakt met zijn leerling mee. Dat hij daarmee zijn salaris en zijn baan kan verliezen, lijkt hem niet te kunnen schelen: 'Greta is een druktemaker, ze luistert niet naar volwasssenen. Maar we gaan regelrecht op een ramp af en in deze situatie is het enige redelijke, onredelijk zijn.'</p>
<h3>Verkiezingen</h3>
<p>Greta's vader vertelt de krant dat hij de spijbelactie van zijn dochter niet steunt, omdat ze eigenlijk op school moet zijn, maar hij respecteert haar keuze wel. Greta zelf is vooral blij dat door haar staking steeds meer mensen zeggen dat ze het met haar eens zijn: 'Het kan me niet schelen dat ik op school in de problemen kom. Ik geloof dat één persoon het verschil kan maken.' Ze wil nog een week doorgaan, tot 9 september, want dan zijn er in Zweden parlementsverkiezingen. Door de hittegolf in Zweden is klimaatverandering een van de <a href="https://www.rtlnieuws.nl/buitenland/hittegolf-maakt-klimaatverandering-tot-belangrijk-onderwerp-bij-zweedse-verkiezingen" target="_blank">belangrijkste thema's</a> van deze verkiezingen.</p>
<p>Greta schreef een mooie tekst over haar protest. Je kunt de Engelse vertaling <a href="https://medium.com/@wedonthavetime/greta-thunberg-sweden-is-not-a-role-model-6ce96d6b5f8b" target="_blank">hier</a> lezen.</p>  
