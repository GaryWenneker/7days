---
id: ed653c2d172b49108e8bc4e2ec329381
type: nieuws
layout: post
title: "Woede over vliegveld bij Machu Picchu"
permalink: /nieuws/woede-over-vliegveld-bij-machu-picchu/
date: 2022-05-11T19:16:41.067Z
author: 7biA1WiYB
excerpt: "Wáááát! Een vliegveld bouwen bij Machu Picchu? Wetenschappers over de hele wereld kunnen het haast niet geloven. Dit kan de eeuwenoude Incastad in gevaar brengen. Terwijl het kwetsbare Werelderfgoed in Peru juist goed beschermd moet worden.  "
seo:
  description: "Woede over vliegveld bij Machu Picchu"
  title: "Woede over vliegveld bij Machu Picchu"
---
Wáááát! Een vliegveld bouwen bij Machu Picchu? Wetenschappers over de hele wereld kunnen het haast niet geloven. Dit kan de eeuwenoude Incastad in gevaar brengen. Terwijl het kwetsbare Werelderfgoed in Peru juist goed beschermd moet worden.  

    <p>De bulldozers zijn al bezig. Bij de oude Incaplaats Chinchero, op 3800 meter hoogte in het Andesgebergte, graven ze grote stukken af om de grond (de oorspronkelijke bewoners zijn uitgekocht) bouwklaar te maken. Daar moeten de landings- en startbanen komen. En de ontvangsthal. En een toegangsweg. De regering van Peru heeft vergevorderde plannen voor een gloednieuw internationaal vliegveld. Niet toevallig precies hier, want zo’n zestig kilometer verder ligt Machu Picchu. Een knap staaltje bouwkunst van het indianenvolk de Inca’s die zeshonderd jaar geleden tussen de steile bergpieken een prachtstad aanlegden. Nu toeristentrekker numero uno van Peru.</p>
<h3>Verouderd</h3>
<p>Tot nu toe reizen de meeste bezoekers via Cuzco Airport. Maar dat is hopeloos verouderd volgens de overheid van Peru. Met z’n ene landingsbaan kunnen er alleen kleine vliegtuigen terecht voor een tussenstop. Tijd voor een supermoderne plek waar directe internationale vluchten de toeristen haast rechtstreeks Machu Picchu binnen vliegen, vindt de regering.</p>
<p>Veel omwonenden bekijken de bouwplannen met argusogen en het idee valt ook totaal verkeerd bij tal van wetenschappers. De unieke Inca-citadel in de zogeheten Heilige Vallei zal onherstelbaar beschadigd worden als de horde toeristen nog groter wordt dan-ie nu al is, waarschuwen zij. Op dit moment komen er per jaar ruim 1,5 miljoen bezoekers naar Machu Picchu. Dat ís al twee keer zoveel als de Unesco, de VN-organisatie die gaat over de Werelderfgoederen, als limiet heeft gesteld om de ruïnes en het landschap niet te veel te belasten. En dat zullen er door deze bliksembezoekmogelijkheid alleen maar meer worden. Bovendien zouden de laagvliegende toestellen zorgen voor geluidsoverlast en luchtvervuiling.  </p>
<h3>Protest</h3>
<p>Ook Chinchero zelf is trouwens een bijzonder stadje vol Inca-historie. ‘En dan willen ze dit vliegveld bouwen precies bovenop dat waar de toeristen voor komen. Hoe ironisch’, zegt één van de wetenschappers tegen het Britse <em>The Guardian</em>. Een historicus gespecialiseerd in Peruaanse kunst, Natalia Maljuf van de Cambridge University, is uit protest een online petitie gestart waarin de president van Peru, Martín Vizcarra, wordt gevraagd de bouwplannen te herzien. De petitie is ondertekend door duizenden wetenschappers van over de hele wereld.</p>
<p>Of het gaat helpen? Tot nu toe lijkt de Peruaanse regering doof voor kritiek. ‘We gaan zo snel mogelijk beginnen en in 2023 moet het klaar zijn’, bezwoer de minister van Financiën laatst nog.</p>  
