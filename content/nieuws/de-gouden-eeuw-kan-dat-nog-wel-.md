---
id: 5ca7444ce82a42af97ea54ed9188b379
type: nieuws
layout: post
title: "De Gouden Eeuw: kan dat nog wel? "
permalink: /nieuws/de-gouden-eeuw-kan-dat-nog-wel-/
date: 2022-05-11T19:16:41.067Z
author: 7biA1WiYB
excerpt: "In de zeventiende eeuw ging het Nederland economisch voor de wind. Daarom wordt die tijd de Gouden Eeuw genoemd. Maar het Amsterdam Museum wil van die term af. Want lang niet iedereen kon meegenieten van al die voorspoed.  "
seo:
  description: "De Gouden Eeuw: kan dat nog wel? "
  title: "De Gouden Eeuw: kan dat nog wel? "
---
In de zeventiende eeuw ging het Nederland economisch voor de wind. Daarom wordt die tijd de Gouden Eeuw genoemd. Maar het Amsterdam Museum wil van die term af. Want lang niet iedereen kon meegenieten van al die voorspoed.  

    <p>Een bloeiende handel, een machtige vloot. Rijke kooplieden die statige herenhuizen bouwden, kunstschilders die wereldwijd furore maakten. Als je het zo leest, lijkt die beroemde Gouden Eeuw één groot feest te zijn geweest. Maar de periode had ook een andere kant. Een groot deel van de bevolking was hartstikke arm. Er was veel oorlog en geweld. Nederlandse kooplieden vervoerden duizenden Afrikaanse slaven naar plantages in Suriname en het Caribisch gebied.</p>
<h3>‘Onzin’</h3>
<p>Zeker niet iedereen was in die tijd dus rijk en vrij. Daarom is het gek dat die tijd de ‘Gouden Eeuw’ wordt genoemd, vinden ze bij het Amsterdam Museum, dat het historische verhaal van Amsterdam vertelt. Na lang twijfelen besloten ze de term voortaan te vervangen voor, heel gewoon: de zeventiende eeuw. Die beslissing leverde meteen discussie op. ‘Wat een onzin, pff’, reageerde premier Rutte. Hij vindt de Gouden Eeuw juist een ‘prachtige term’, al vindt hij wel dat er gepraat moet worden over wat er niet goed ging in die tijd. Het Amsterdam Museum trekt zich niks van de kritiek aan. De ‘Gouden Eeuw’ komt er daar écht niet meer in.</p>
<h3><em><u>Stelling: De ‘Gouden Eeuw’ kan echt niet meer.</u> </em></h3>
<h3>Melanie (16): Oneens </h3>
<p>‘Ik vind de term wél goed en ik vind niet dat het veranderd moet worden. 'Gouden' gaat vooral over dat het toen economisch goed ging in Nederland, niet per se over het welzijn van de mensen in die tijd. En dat betekent niet dat alles perfect was. Ik kan me voorstellen dat mensen hier verontwaardigd over kunnen zijn, maar als ze zich goed in die tijd verdiepen, denk ik dat ze het wel begrijpen. Vroeger waren dingen zoals slavenhandel heel normaal. Dingen die nu echt niet meer kunnen, hoorden toen gewoon bij het dagelijks leven.’</p>
<h3>Vera (15): Eens </h3>
<p>‘De term geeft het verkeerde idee. Hij is zo algemeen, dat mensen er vanzelf vanuit gaan dat alles goed was in de zeventiende eeuw. Totdat ik er meer over begon te leren, wist ik ook niet welke negatieve kanten deze periode had. Als we het over de Gouden Eeuw hebben, hebben we het over hoe goed het ging met de Nederlandse economie. Maar we praten niet over de slavernij. Door het de Gouden Eeuw te noemen lijkt het bijna alsof dat iets positiefs is. Als je voorouders vroeger slaven waren, kun je erdoor gekwetst worden.’</p>
<h3>Lotus (15): Oneens </h3>
<p>‘Eerst “negerzoenen”, toen “Zwarte Piet” en nu de “Gouden Eeuw”? Ik snap dat niet iedereen op een gouden wolkje zat, maar dit vind ik heel overdreven. Er zijn immers geen mensen meer die echt last hebben van deze term, denk ik. Die zijn allang dood. En met iedereens (verre) voorouders is vast wel iets ergs gebeurd. Bovendien is het (in het Engels Golden Age) een internationaal gebruikt begrip. Dan moet de term overal veranderd worden. In elk geschiedenisboek, op elke site. Terwijl er veel meer belangrijke dingen op de wereld zijn. Bijvoorbeeld het helpen van mensen die in sweat shops werken en door alles fair trade te maken. Dat is beter dan slaven van vroeger te ‘respecteren’ door allemaal omslachtige dingen te gaan doen.’ </p>
<p><em>Foto's: Evert Elzinga</em></p>
<p><div class="media media-element-container media-default"><div id="file-538398" class="file file-image file-image-jpeg">

        
  
  <div class="content">
    <img alt="Foto: Evert Elzinga" title="Foto: Evert Elzinga" height="2832" width="4256" class="media-element file-default" data-delta="1" src="https://original.sevendays.nl/sites/default/files/Evert%20Elzinga.jpg">  </div>

  
</div>
</div>
<p> </p>  
