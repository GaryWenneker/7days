---
id: ae64d2f012044aafa87a7430d2cbefcf
type: nieuws
layout: post
title: "Jeff Bezos: rijkste man wordt klimaatweldoener"
permalink: /nieuws/jeff-bezos-rijkste-man-wordt-klimaatweldoener/
date: 2022-05-11T19:16:41.067Z
author: 7biA1WiYB
excerpt: "Amazon-oprichter en multimiljardair Jeff Bezos liet gisteren op Instagram weten dat hij een klimaatfonds opzet met de naam Bezos Earth Fund. De eerste bijdrage voor het fonds van 10 miljard dollar (9,23 miljard euro) komt van Bezos zelf. Wie is deze ondernemer die het tot rijkste man ter wereld schopte?  "
seo:
  description: "Jeff Bezos: rijkste man wordt klimaatweldoener"
  title: "Jeff Bezos: rijkste man wordt klimaatweldoener"
---
Amazon-oprichter en multimiljardair Jeff Bezos liet gisteren op Instagram weten dat hij een klimaatfonds opzet met de naam Bezos Earth Fund. De eerste bijdrage voor het fonds van 10 miljard dollar (9,23 miljard euro) komt van Bezos zelf. Wie is deze ondernemer die het tot rijkste man ter wereld schopte?  

    <p>Jeff Bezos heette niet altijd Jeff Bezos en hij is niet altijd zo rijk geweest. Zijn moeder werd zwanger toen ze zestien was en op 12 januari 1964 werd Jeffrey Preston Jorgensen geboren in de Amerikaanse staat New Mexico. Anderhalf jaar later gingen zijn ouders uit elkaar en toen Jeff vier was gaf zijn moeder het jawoord en de adoptiepapieren aan de Cubaan Mike Bezos. Jeff beschouwde hem vanaf dat moment als zijn vader. </p>
<h3>Online boekwinkel</h3>
<p>Na zijn studies elektrotechniek en computerwetenschappen aan Princeton maakte Bezos carrière in de financiële wereld. Het was bij zijn laatste werkgever, een groot investeringsbedrijf, dat hij MacKenzie Tuttle ontmoette. Een jaar later, in 1994, waren ze getrouwd en begon Bezos een online boekwinkel. Hij had namelijk gelezen dat internetgebruik met 2300% per jaar steeg. Bezos had nog nooit iets gezien wat zo snel groeide, en het idee van een online boekwinkel met miljoenen titels, iets wat in een winkel van steen nooit zou passen, kreeg hij niet meer uit zijn hoofd. Hij deelde het met zijn vrouw, waarschuwde dat het waarschijnlijk niet zou lukken, en zij zei dat hij ervoor moest gaan. Amazon was geboren. </p>
<h3>Scheiding</h3>
<p>In de begindagen runde Bezos het bedrijf vanuit zijn garage in Seattle. Al snel verkocht Amazon boeken over de hele wereld. Nu verkoopt het bedrijf van alles en is het bijna zevenhonderd miljard euro waard en Bezos zelf 117 miljard. Naast Amazon richtte hij het ruimtevaartbedrijf Blue Origin op, kocht hij de krant <em>The Washington Post</em> en stichtte hij een goed doel voor arme gezinnen. </p>
<p>Vorig jaar maakte Bezos de scheiding van hem en zijn vrouw MacKenzie bekend. Omdat ze in gemeenschap van goederen waren getrouwd, had MacKenzie Bezos-Tuttle de helft van het vermogen van haar ex-man kunnen opeisen. Dat zou van haar in één klap de rijkste vrouw ter wereld gemaakt hebben. Maar dan had Jeff zijn aandelen moeten verkopen en dat zou slecht zijn geweest voor de waarde van het bedrijf. Maar recht op een deel heeft ze na 25 jaar huwelijk sowieso. Zonder haar zou Amazon er immers nooit zijn geweest.</p>
<p>Op Twitter geven de twee aan vrienden te zullen blijven. Uiteindelijk tekenen ze de duurste scheidingsovereenkomst ooit, waarbij MacKenzie genoegen neemt met 35 miljard dollar.</p>
<h3>Wist je dat…  </h3>
<p>… Bezos meteen al een nieuwe liefde had? Hij werd al snel gespot met journalist Lauren Sanchez.  </p>
<p>... Bezos vorige week ruim 150 miljoen euro neertelde voor een villa in Los Angeles? Het is een van de duurste huizen ooit, maar dat bedrag is een schijntje voor de rijkste man op aarde.</p>
<p>... de oprichting van het Bezos Earth Fund komt na kritiek van Amazon-medewerkers op hun eigen bedrijf? Ze vinden dat Bezos ook de samenwerking met olie- en gasbedrijven moet stoppen en dat Amazon moet overstappen op duurzamere transportmiddelen.</p>  
