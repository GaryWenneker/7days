---
id: 24a12bb05e2a40f0bccb5976f0c46afe
type: nieuws
layout: post
title: "'Ik stuntelde bij het voorlezen'"
permalink: /nieuws/ik-stuntelde-bij-het-voorlezen/
date: 2022-05-11T19:16:41.067Z
author: 7biA1WiYB
excerpt: "Leef je droom. Met dat thema gingen middelbare scholieren aan de slag om kans te maken op de Unicef Kinderrechtenprijs. Die wordt toegekend aan een verhaal dat op een bijzondere manier aandacht besteedt aan kinderrechten. Nathalie Korthuis (14, met prijs) uit Venlo won. ‘Het verhaal kwam vanzelf.’  "
seo:
  description: "'Ik stuntelde bij het voorlezen'"
  title: "'Ik stuntelde bij het voorlezen'"
---
Leef je droom. Met dat thema gingen middelbare scholieren aan de slag om kans te maken op de Unicef Kinderrechtenprijs. Die wordt toegekend aan een verhaal dat op een bijzondere manier aandacht besteedt aan kinderrechten. Nathalie Korthuis (14, met prijs) uit Venlo won. ‘Het verhaal kwam vanzelf.’  

    <p>Nathalies verhaal gaat over Fadhila, een Afrikaans meisje van twaalf dat in een textielfabriek werkt en graag wil leren lezen. ‘Ik heb goed nagedacht over het thema van de wedstrijd’, vertelt Nathalie. ‘Ik ben in de huid van Fadhila gekropen en heb me afgevraagd: Hoe zou het zijn als je ouders dood zijn en als je lange dagen in een fabriek moet draaien? Als je niet eens naar school kunt omdat daar geen tijd en geld voor is? Waarover zou je dan dromen? Toen kwam het verhaal vanzelf.’</p>
<p><strong>Stuntelen</strong><br>Echt zenuwachtig voor de uitreiking was Nathalie niet. Ook al stonden er een hoop cameraploegen en fotografen voor de neus van de twintig genomineerden. Nathalie: ‘Jurylid en schrijver Mano Bouzamour sprak ons toe en complimenteerde ons met onze verhalen. Over mijn verhaal zei hij: “De hoofdpersoon is een heel dapper meisje met veel ambitie.” Dat was  mooi om te horen. Ik had er totaal geen rekening mee gehouden dat ik zou winnen. Toen ik mijn verhaal mocht voorlezen, stuntelde ik dan ook een beetje. En direct daarna moest ik allerlei interviews geven.’</p>
<p><strong>Poëzie</strong><br>Voor Nathalie was het niet de eerste keer dat ze een verhaal schreef. Ze heeft serieuze schrijfambities. ‘Maatschappelijke onderwerpen interesseren mij het meest, daarom gaan mijn verhalen daar vaak over. Voordat ik ga schrijven zoek ik informatie op internet. Daarna leef ik mij helemaal in de hoofdpersoon in en ga ik op zoek naar krachtige en poëtische woorden. Zo wilde ik uitleggen hoe de situatie is in de fabriek waar Fadhila werkt. Haar baas zegt: ‘‘Sommige kinderen zijn geboren om te studeren. En de rest werkt bij mij.” Twee korte zinnen, waarmee meteen duidelijk wordt hoe het zit.’ Wat is er zo  fijn aan schrijven? ‘Ik probeer me zoveel mogelijk te verplaatsen in een ander. Bijvoorbeeld in kinderen bij wie het thuis heel anders is. Dan ben je voor even die andere persoon. Met mijn verhalen wil ik mensen entertainen, maar ook de ogen openen. Ik wil laten zien dat het leven niet altijd perfect is. Perfect bestaat niet, dat is alleen een laagje aan de buitenkant.’<br><br><em>De Unicef Kinderrechtenprijs is onderdeel van Talent voor Taal, de grootste schrijfwedstrijd voor middelbare scholieren. De prijs wordt toegekend door een jongerenjury. Daarnaast werden er nog twee andere prijzen uitgereikt. Deze keer door een vakjury. In de leeftijdscategorie 12 t/m 14 jaar won Lloyd Koopman uit Amsterdam. Romy van Dongen uit Waalwijk is de winnaar in de categorie 15 t/m 18 jaar. Nathalies verhaal lees je <a href="https://7dagen.netlify.app/lifestyle/en-het-talent-voor-taal-is%E2%80%A6">hier</a>.</em></p>  
