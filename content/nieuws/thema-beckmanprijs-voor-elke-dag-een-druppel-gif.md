---
id: b4fa0ce61aa940fc99ffd0b8f1501e2f
type: nieuws
layout: post
title: "Thema Beckmanprijs voor Elke dag een druppel gif"
permalink: /nieuws/thema-beckmanprijs-voor-elke-dag-een-druppel-gif/
date: 2022-05-11T19:16:41.067Z
author: 7biA1WiYB
excerpt: "In Museumpark Archeon is zaterdag de Thea Beckmanprijs uitgereikt aan Wilma Geldof voor Elke dag een druppel gif. Het boek werd uitgeroepen tot beste historische jeugdboek voor 12 jaar en ouder.  "
seo:
  description: "Thema Beckmanprijs voor Elke dag een druppel gif"
  title: "Thema Beckmanprijs voor Elke dag een druppel gif"
---
In Museumpark Archeon is zaterdag de Thea Beckmanprijs uitgereikt aan Wilma Geldof voor Elke dag een druppel gif. Het boek werd uitgeroepen tot beste historische jeugdboek voor 12 jaar en ouder.  

    <p>Maarten is elf als de Tweede Wereldoorlog uitbreekt. Zijn vader kiest partij voor de Duitsers en als NSB-kind wordt Maarten keihard gepest op school. Op zijn negentiende beseft hij hoe hij alles altijd zag door zijn vaders ogen. ‘Het is alsof ik jaren aan een infuus heb gelegen en elke dag gif kreeg toegediend. Elke dag een druppel.’</p>
<p>'Een bijzonder trefzeker geschreven boek over wat lange tijd een taboe-onderwerp is geweest', oordeelde de jury van de Thea Beckmanprijs. 'De auteur is erin geslaagd een gelaagd verhaal te vertellen over twee zeer verschillende hoofdpersonen, met wie je je allebei als vanzelf kunt identificeren.'</p>
<p><strong>Leren van het verleden</strong><br>Het boek van Wilma Geldof werd eind vorig jaar gepresenteerd in het Amsterdamse Verzetsmuseum. Daar vertelde Geldof over haar inmiddels overleden vader die ook NSB’er was. Iets waarover thuis nooit werd gepraat en waar ze zich lang voor schaamde en zich schuldig over voelde. <em>Elke dag een druppel gif </em>is fictie, maar Geldof verwerkte er ook waargebeurde verhalen in.</p>
<p>Ze sprak veel met een ander NSB-kind, Dick Woudenberg. Hij vertelde tijdens de presentatie: ‘Het is zo belangrijk dat dit boek er is. Opdat we niet vergeten, wordt altijd gezegd. En dat is ook zo, maar nog belangrijker vind ik dat we ervan leren.’ En over de tijd na de bevrijding: ‘Afstand nemen van het gedachtengoed, zeggen mensen dan. Maar dat gaat niet zomaar. Het is niet een horloge dat je afdoet. Vergelijk het met een fanatieke religie waar je jaren naar hebt geleefd, dat schud je niet even af. Ik heb een nieuwe start kunnen maken en grappig daarin is dat joodse mensen me daarbij hebben geholpen.’</p>
<p>Over haar motivatie om dit boek te schrijven vertelde Geldof: ‘Ik wilde mensen laten nadenken over goed en fout door lezers zelf in het hoofd te laten kijken van NSB’ers.’<br><br>Lees <a href="https://7dagen.netlify.app/archief/elke-dag-een-druppel-gif">hier </a>de <em>7Days</em>-recensie van <em>Elke dag een druppel gif</em>.</p>
<p><strong>De prijs</strong><br>De Thea Beckmanprijs wordt sinds 2002 elk jaar toegekend aan het beste historische jeugdboek. De winnaar krijgt 1000 euro en een oorkonde. De onderscheiding is vernoemd naar Thea Beckman (1923-2004), de schrijver van onder andere <em>Kruistocht in Spijkbroek</em>. De prijs van de Thea Beckman Kinderjury ging dit jaar naar Rob Ruggenberg voor <em>De boogschutter van Hirado</em>.</p>
<p><strong><em>Aanvulling:</em></strong><br>De Thea Beckman Kinderjury deelde twee prijzen uit. In de categorie 12+ ging de prijs naar Rob Ruggenberg voor <em>De boogschutter van Hirado</em> en in de categorie 15+ viel <em>Elke dag een druppel gif </em>in de prijzen. Dubbel prijs voor Wilma Geldof dus.</p>  
