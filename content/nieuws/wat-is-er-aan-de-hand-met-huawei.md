---
id: b7d8c7093b234e768340dc81c03eeaa0
type: nieuws
layout: post
title: "Wat is er aan de hand met Huawei?"
permalink: /nieuws/wat-is-er-aan-de-hand-met-huawei/
date: 2022-05-11T19:16:41.067Z
author: 7biA1WiYB
excerpt: "Veel gedoe de laatste weken over Huawei. Tussen de Chinese telefoonreus en de Verenigde Staten is het oorlog. Het bedrijf zou spioneren voor de Chinese overheid en krijgt mogelijk te maken met een boycot. Wat is er precies aan de hand? En wat als je zelf een Huawei-toestel hebt? Zes prangende vragen over deze kwestie.  "
seo:
  description: "Wat is er aan de hand met Huawei?"
  title: "Wat is er aan de hand met Huawei?"
---
Veel gedoe de laatste weken over Huawei. Tussen de Chinese telefoonreus en de Verenigde Staten is het oorlog. Het bedrijf zou spioneren voor de Chinese overheid en krijgt mogelijk te maken met een boycot. Wat is er precies aan de hand? En wat als je zelf een Huawei-toestel hebt? Zes prangende vragen over deze kwestie.  

    <h3>1. Wat heeft Huawei gedaan? </h3>
<p>De Verenigde Staten beschuldigen Huawei van spionage. Dat doet het Chinese bedrijf volgens de VS in opdracht van de Chinese regering. Dat zou mogelijk zijn door achterdeurtjes in de hardware in Huawei-toestellen. Bewijs is daar nog niet voor dus waar de beschuldiging precies vandaan komt, is niet duidelijk. Huawei ontkent de aantijgingen stellig.</p>
<h3>2. Maar Huawei krijgt wel alvast straf? </h3>
<p>Ja. De Amerikaanse overheid wil Huawei op een zwarte lijst zetten: de Entity List. Als een bedrijf daarop staat, mogen er geen Amerikaanse producten meer aan verkocht worden. Geen schroefjes of accu’s voor de telefoons dus, maar ook geen software. President Trump kondigde de boycot afgelopen week aan, maar zwakte de straf maandag weer een beetje af. De sanctie wordt wat hem betreft pas over drie maanden ingevoerd. Als het zo ver komt, moet Google bijvoorbeeld de Android-licentie van Huawei intrekken, waardoor de telefoons dus zonder besturingssysteem zitten. Bovendien kunnen chipontwerpers als Intel en Broadcomm geen chips meer leveren voor de smartphones en laptops van Huawei. </p>
<h3>3. Is er een verborgen agenda voor zo’n zware straf? </h3>
<p>Zeker. De stappen van de VS kun je haast niet los zien van de handelsoorlog tussen de VS en China. China verhoogt vanaf juni de belasting op Amerikaanse producten naar 25%. Dat is een vergeldingsmaatregel tegen een vergelijkbare verhoging die de VS eerder invoerde. Maar wat zeker ook een rol speelt is dat de VS willen voorkomen dat China een stevige vinger in de pap krijgt bij de bouw van <a href="https://7dagen.netlify.app/nieuws-tech/5-dingen-die-je-wil-weten-over-5g">5G-netwerken</a> in de wereld. Dat nieuwe netwerk gaat gebruikt worden voor veel dataverkeer, waaronder bijvoorbeeld betalingsverkeer. Vaak gevoelige informatie dus waarbij de VS China graag een beetje op afstand houdt. In veel landen wordt de komende tijd een besluit genomen over wie wat mag gaan bouwen. Huawei is één van de grote bedrijven die een belangrijke rol spelen in de ontwikkeling van 5G. </p>
<h3>4. Als je een Huawei-toestel hebt, kun je die nog wel gebruiken? </h3>
<p>Een telefoon van Huawei of van dochtermerk Honor blijft het gewoon doen. Dat wil zeggen: je kunt als de boycot doorgaat gewoon nog in de Play Store, YouTube kijken en mailen met Gmail. Voorlopig blijft alles gewoon werken. De toekomst is iets minder zeker. Beveiligingsupdates zullen wel mogelijk blijven, belooft Google. Maar of er ook Android-upgrades mogelijk blijven na een boycot is onduidelijk. Voor een nieuwe Android-versie zijn namelijk nieuwe Google-apps en -diensten nodig en die mag het bedrijf dan niet leveren. </p>
<h3>5. En hoe zit het met toekomstige smartphones? </h3>
<p>Nog niet uitgebrachte Huawei-toestellen mogen onder een eventuele boycot niet uitkomen met Google-diensten. Dat betekent dat ze niet op Android kunnen draaien. Hoe Huawei dat op gaat lossen is onduidelijk. De telefoonreus is al jaren bezig met een heel eigen besturingssysteem, maar heeft dat nog nooit laten zien. Misschien is dit een logisch moment om daar mee naar buiten te komen. </p>
<h3>6. En nu we het toch over Huawei hebben, hoe spreek je dat nou uit? </h3>
<p>Officieel wordt de naam in het Chinees ongeveer uitgesproken als gwah-weej. Maar om de naam een beetje begrijpelijk te houden, heeft het bedrijf de uitspraak per land aangepast. In het Engels voert Huawei de uitspraak wah-way en in Nederland is de officiële uitspraak hoe-ah-wij. Zo wordt de naam dus ook uitgesproken in reclames. </p>  
