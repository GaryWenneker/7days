---
id: 0a34bfdafba74a2ca81b601c67bf234f
type: nieuws
layout: post
title: "Met mamma naar de universiteit"
permalink: /nieuws/met-mamma-naar-de-universiteit/
date: 2022-05-11T19:16:41.067Z
author: 7biA1WiYB
excerpt: "Jeremy Schuler uit Texas studeert sinds vorige week toegepaste natuurkunde aan een van de belangrijkste universiteiten van de Verenigde Staten. Nou en?, denk je misschien. Maar Jeremy is 12! En daarmee is hij één van de jongste studenten ooit, in elk geval in de Verenigde Staten.  "
seo:
  description: "Met mamma naar de universiteit"
  title: "Met mamma naar de universiteit"
---
Jeremy Schuler uit Texas studeert sinds vorige week toegepaste natuurkunde aan een van de belangrijkste universiteiten van de Verenigde Staten. Nou en?, denk je misschien. Maar Jeremy is 12! En daarmee is hij één van de jongste studenten ooit, in elk geval in de Verenigde Staten.  

    <p>Een interview met Jeremy? Geen sprake van, beslist zijn moeder Harrey Jeong streng. 'Jeremy heeft al genoeg aandacht gehad. Hij moet zich nu in alle rust kunnen focussen op het studiejaar dat net begonnen is.' Maar zelf wil ze best wat vertellen over haar knappe zoon. Graag zelfs, want ze is apetrots op hem.</p>
<h3>Alfabet spellen</h3>
<p>'We hadden al vroeg door dat Jeremy een bijzondere jongen was', vertelt ze. 'Hij leerde zichzelf al het alfabet spellen nog voor hij kon lopen. Toen hij anderhalf jaar was, herkende hij letters en cijfers in alles wat hij zag: in zijn bord pasta, in wolken en in het patroon van de tegels op de keukenvloer. En toen hij twee jaar was, kon hij al lezen in het Engels én in het Koreaans, mijn moedertaal. Op zijn vijfde verslond hij de boeken van The Lord of the Rings en toen hij zes jaar was, deed hij voor de lol al eindexamen wiskunde en slaagde met tienen.'</p>
<p>Op de basisschool had Jeremy het totaal niet naar zijn zin. 'We wisten niet zo goed wat we met hem moesten', vertelt zijn moeder. ‘We hebben even overwogen om hem naar een speciale school voor hoogbegaafde kinderen te sturen maar zelfs daar had hij eigenlijk al een te grote voorsprong voor. Hij was op de basisschool al door alle stof van de middelbare school heen. Hij past gewoon niet in het normale schoolsysteem.’</p>
<p> </p>
<p><div class="media media-element-container media-default"><div id="file-21802" class="file file-image file-image-jpeg">

        
  
  <div class="content">
    <img height="545" width="940" class="media-element file-default" src="https://7dagen.netlify.app/sites/default/files/JeremyShuler.jpg" alt="">  </div>

  
</div>
</div>
<p> </p>
<p><strong>Bang voor andere kinderen</strong></p>
<p>Ook met andere kinderen klikte het niet zo op school. 'Tijdens het buitenspelen in de pauzes was hij vaak een beetje bang voor de andere kinderen die rondrenden en hard schreeuwden. Daar kon hij niet zo goed tegen. Jeremy is in zijn hoofd gewoon met andere dingen bezig. Hij snapte zijn leeftijdsgenoten niet en zijn klasgenoten snapten hem niet.'</p>
<p>'Pas toen we hem tijdens een zomervakantie naar een wiskundekamp lieten gaan, kreeg hij voor het eerst wat vrienden. Daar ontmoette hij ineens kinderen met dezelfde interesses als hij.' En dus besloot Jeong, die zelf opgroeide in het Zuid-Koreaanse Seoul, haar baan als ruimtevaart-ingenieur op te zeggen en fulltime juf voor haar zoon te worden.</p>
<h3>Encyclopedieën</h3>
<p>Echt veel moeite kostte dat lesgeven niet, want Jeremy las gewoon alles wat los- en vastzat: encyclopedieën, wiskundeboeken, atlassen en literatuur. En hij onthield álles. Wikipedia hebben ze thuis eigenlijk niet nodig, aldus zijn moeder. 'Als we bijvoorbeeld willen weten wat de hoofdstad van Tsjaad is, hoeven we alleen Jeremy maar aan te kijken. Die weet alles.'</p>
<p>Kort na zijn tiende verjaardag deed Jeremy een pittige toelatingstest vol wiskunde-opgaven en wetenschappelijke proeven voor de beroemde Cornell University in New York. En natuurlijk slaagde hij met gemak. Cornell is één van de acht locaties van de beroemde Ivy League-universiteiten, allemaal aan de oostkust van de Verenigde Staten. Brown, Columbia, Dartmouth, Harvard, Princeton, Pennsylvania en Yale horen daartoe. Ze worden beschouwd als de beste universiteiten van het land. Wie daar studeert, hoort eigenlijk bij voorbaat al bij de Amerikaanse elite.</p>
<h3>In de wolken</h3>
<p>Een jaar geleden begon Jeremy daar met het volgen van wat proeflessen. Dat beviel zo goed, dat hij dit jaar als fulltime student begint. En daar heeft hij veel zin in, zo liet hij in een eerder interview met <em>The Guardian </em>weten. 'Ik ben echt in de wolken', vertelt hij in de Britse krant.</p>
<p>'En ik vind het ook alleen maar fijn dat de andere studenten een beetje ouder zijn. Op wiskundekamp was dat ook altijd zo, dus ik ben wel gewend om iets oudere vrienden te hebben. Zolang ze maar van wiskunde houden. Dat is het belangrijkst. Het enige waar ik een beetje zenuwachtig voor ben, is dat ik straks de weg niet kan vinden. Die campus is zó groot, dat zal wel even wennen zijn.'</p>
<h3>Moeder mee</h3>
<p>Een helemaal gewone student is Jeremy niet op Cornell. In tegenstelling tot alle andere studenten die op de campus op kamers wonen, blijft hij gewoon thuis wonen. Zijn ouders zijn daar zelfs speciaal vanuit Texas voor naar New York verhuisd. En waar andere studenten hun ouders écht niet willen tegenkomen op school, loopt de moeder van Jeremy de eerste twee weken met hem mee. 'Dan kan ik even kennismaken met zijn docenten. Bovendien ben ik ook veel te bang dat hij verdwaalt.'</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze <a href="https://7dagen.netlify.app/whatsapp">gratis WhatsApp-dienst</a>, download onze <a href="https://7dagen.netlify.app/app">gratis app</a> of neem een <a href="https://abonneren.sevendays.nl/abonneren/abonnementen/ae/artikel">proefabonnement </a>op de krant!</em></p>
<p> </p>  
