---
id: 57b370d5177649e7ba36231aa2a0d002
type: nieuws
layout: post
title: "De Marktplaats-bende in cijfers"
permalink: /nieuws/de-marktplaats-bende-in-cijfers/
date: 2022-05-11T19:16:41.067Z
author: 7biA1WiYB
excerpt: "Het klinkt een beetje suf: de Marktplaats-bende. Toch heeft deze groep criminelen in 2012 en 2013 gigantisch veel mensen opgelicht via de website voor tweedehands spullen. Maandag moest de eerste boef voor de rechter verschijnen. 7Days ontrafelt de Marktplaats-bende uit aan de hand van vijf statistieken.  "
seo:
  description: "De Marktplaats-bende in cijfers"
  title: "De Marktplaats-bende in cijfers"
---
Het klinkt een beetje suf: de Marktplaats-bende. Toch heeft deze groep criminelen in 2012 en 2013 gigantisch veel mensen opgelicht via de website voor tweedehands spullen. Maandag moest de eerste boef voor de rechter verschijnen. 7Days ontrafelt de Marktplaats-bende uit aan de hand van vijf statistieken.  

    <p><strong>2200 slachtoffers</strong><br>Als je maar liefst 2200 mensen kunt oplichten in 16 maanden tijd, dan ben je een behoorlijk foute bende. De ruim tweeduizend slachtoffers dachten op Marktplaats.nl een iPhone, TomTom, tablet of andere elektronica te kopen. Vol vertrouwen in de verkoper maakten ze het afgesproken bedrag over...om vervolgens niets thuisgestuurd te krijgen. En de verkoper? Die bleek ineens volslagen onbereikbaar.</p>
<p><strong>1200 aangiften</strong><br>Lang niet elk slachtoffer is naar de politie gestapt. Sommige mensen schamen zich voor de oplichting en geven zichzelf de schuld. 'Had ik maar niet zo stom moeten zijn om geld over te maken naar een wildvreemde', denken ze. Sommige mensen tuinden zelfs twee keer in dezelfde valstrik. Uiteindelijk hebben 1200 mensen aangifte gedaan. 928 aangiften worden meegenomen in de rechtszaak. Bij de andere proces-verbalen ontbreekt bijvoorbeeld nog informatie.</p>
<p><strong>256.000 euro omzet</strong><br>In totaal harkte de bende ruim een kwart miljoen euro binnen met de zogenaamde 'verkopen'. Ze hebben de beloofde producten geen enkele keer opgestuurd. Waar al dat geld gebleven is? Uitgegeven, denkt het Openbaar Ministerie.</p>
<p><strong>30 verdachten</strong><br>De Marktplaats-bende moet in totaal uit ruim 30 betrokkenen hebben bestaan, zegt het OM. Die moeten de komende weken allemaal voor de rechter verschijnen, te beginnen met het vermeende bendehoofd: de 29-jarige Remy D. 'Onzin', zo zei zijn advocaat maandag in de rechtbank. 'Het beeld is dat mijn cliënt de grote roverhoofdman is. Maar hij hoort hier nu niet alleen terecht te staan. Er zijn meer belangrijke jongens.' Maar het OM gelooft daar weinig van.<br>Naast D. moeten deze week ook de vier verdachten die direct 'onder hem' zouden hebben gewerkt, plaatsnemen in het beklaagdenbankje. En in de weken hierna komen de minder belangrijke figuren. Dat zijn vooral katvangers: mensen die hun bankrekening beschikbaar stelden om de betalingen op te laten storten. In ruil daarvoor kregen ze ook een klein bedrag.</p>
<p><strong>Van één naar veel</strong><br>Volgens Bas Ketelaars van Stichting Stop Internetoplichting past de Marktplaats-bende in een online-oplichttrend. Vroeger waren het vooral eenlingen die in hun eentje spullen aanboden, maar nooit opstuurden. Hoewel net zo vervelend voor de argeloze koper, konden ze in hun eentje nooit enorm veel schade aanrichten. Maar dat verandert nu: hele bendes tegelijk slaan hun slag met nepadvertenties.</p>
<p>Politie en justitie hebben het er maar moeilijk mee. 'Meestal wordt de onderlaag van de bende gepakt terwijl de leiders wegkomen', zegt Ketelaars op het RTL Nieuws. Hij raadt Marktplaats-kopers aan om nooit iets te laten opsturen, maar het product altijd zelf op te halen. 'Oplichters zeggen niet voor niets dat ze op twee uur rijden van je zitten, of bijvoorbeeld op de Waddeneilanden. Dat doen ze om te voorkomen dat je het wilt komen halen.' </p>  
