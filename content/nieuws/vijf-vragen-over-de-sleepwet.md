---
id: 0bacbd50538047a887fd2b67de11b869
type: nieuws
layout: post
title: "Vijf vragen over de sleepwet"
permalink: /nieuws/vijf-vragen-over-de-sleepwet/
date: 2022-05-11T19:16:41.067Z
author: 7biA1WiYB
excerpt: "Woensdag mag Nederland 'Ja' of 'Nee' stemmen in een referendum over de 'sleepwet'. De veiligheidsdienst AIVD en zijn militaire zusje MIVD mogen berichten via internet aftappen, maar tegenstanders maken zich zorgen. Daarom de vijf belangrijkste vragen op een rijtje.  "
seo:
  description: "Vijf vragen over de sleepwet"
  title: "Vijf vragen over de sleepwet"
---
Woensdag mag Nederland 'Ja' of 'Nee' stemmen in een referendum over de 'sleepwet'. De veiligheidsdienst AIVD en zijn militaire zusje MIVD mogen berichten via internet aftappen, maar tegenstanders maken zich zorgen. Daarom de vijf belangrijkste vragen op een rijtje.  

    <h3>Wat is het voor wet?</h3>
<p>Het gaat om de Wet op Inlichtingen- en Veiligheidsdiensten (Wiv). Die bestaat al sinds 2002 (toen de iPhone nog niet eens bestond) en is nu aangepast. Informatie over waar je bent, waar je naar zoekt en naar wie je berichten stuurt mag straks worden verzameld. ‘De overheid mag meer informatie aftappen. De nieuwe wet wordt daarom de aftapwet genoemd’, zegt Sander van Voorst, redacteur bij techwebsite Tweakers. </p>
<h3>Wat gaat er precies veranderen?</h3>
<p>De wet maakt onderscheid tussen informatie via de kabel (bijvoorbeeld internet) en informatie via de ether (bijvoorbeeld telefonie en radioverkeer). De wet gaat nu nog alleen over berichten via de ether, dus moest worden aangepast. Van Voorst: ‘We communiceren nu heel anders dan in 2002. Via Skype, WhatsApp of Facebook Messenger bijvoorbeeld. Daar gaat de wet nog niet over. De AIVD en de MIVD mogen straks ook communicatie via de kabel onderscheppen’, zegt Van Voorst. Nog een verandering: Nu mogen alleen de gesprekken van de verdachten zelf worden afgeluisterd, straks mogen berichten van hun kennissen of mensen die in de buurt wonen ook worden gelezen.</p>
<h3>Waarom is dat nodig?</h3>
<p>Een van de redenen is om verdachten van terrorisme sneller te vinden. Als de overheid bijvoorbeeld vermoedt dat een terreurverdachte in een bepaalde wijk woont, mogen de berichten van iedereen in die wijk gelezen worden. Van Voorst: ‘Critici noemen dat een “sleepnet”. Er wordt een grote trechter gevuld met informatie over allerlei mensen. Pas achteraf wordt er gekeken of er iets bruikbaars tussen zit. Daarbij worden dus ook berichten van onschuldige mensen verzameld.’ </p>
<h3>Mag dat zomaar?</h3>
<p>Nee, van tevoren moet wel goedgekeurd worden of iemand mag worden afgeluisterd. ‘Daar is een speciale commissie voor: De Toetsingscommissie Inzet Bevoegdheden (TIB). Daarin zitten twee rechters en iemand met veel technische kennis. Zij kunnen tapverzoeken blokkeren. De verzamelde informatie mag drie jaar bewaard worden. Daar is veel kritiek op, omdat veel mensen dat te lang vinden.’</p>
<h3>Kunnen mijn berichten dan ook gelezen worden?</h3>
<p>Ja, die kans is er wel. Van Voorst: ‘Het is moeilijk in te schatten wanneer en hoe vaak berichten worden gelezen. Maar het kan dus zeker gebeuren. Als je berichten bijvoorbeeld verstuurt via WhatsApp zijn die automatisch versleuteld. De overheid moet dan eerst je telefoon hacken om ze te kunnen lezen. Dat mogen ze doen als er een goede reden voor is.’</p>
<p><em>Dit artikel verscheen eerder in de krant (verschijningsdatum 14 juli 2017).</em></p>  
