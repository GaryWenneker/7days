---
id: bc758749225841d98d1414bec8d227ed
type: nieuws
layout: post
title: "Kim Jong-nam: Feestbeest met geheime missie "
permalink: /nieuws/kim-jong-nam-feestbeest-met-geheime-missie-/
date: 2022-05-11T19:16:41.067Z
author: 7biA1WiYB
excerpt: "Dat Kim Jong-nam weinig op had met het schrikbewind van zijn halfbroer Kim Jong-un was al bekend. Maar volgens de Amerikaanse krant The Wall Street Journal was de in 2017 vermoorde Noord-Koreaan ook een CIA- informant. Wie was dit mysterieuze feestbeest met geheime missie?   "
seo:
  description: "Kim Jong-nam: Feestbeest met geheime missie "
  title: "Kim Jong-nam: Feestbeest met geheime missie "
---
Dat Kim Jong-nam weinig op had met het schrikbewind van zijn halfbroer Kim Jong-un was al bekend. Maar volgens de Amerikaanse krant The Wall Street Journal was de in 2017 vermoorde Noord-Koreaan ook een CIA- informant. Wie was dit mysterieuze feestbeest met geheime missie?   

    <p>Kim Jong-nam was de oudste zoon van vorige Noord-Koreaanse leider: Kim Jong-il. Hij werd geboren uit een affaire met de in Noord-Korea beroemde actrice Song Hye-rim. Over zijn vroege jeugd is weinig bekend. Zijn vader was wel betrokken bij zijn opvoeding en nam hem regelmatig mee naar officiële gelegenheden. Als puber had hij een opvliegend karakter. Hij zou met regelmaat gevochten hebben in nachtclubs. Net als zijn halfbroer studeerde hij computerwetenschappen aan universiteiten in Japan en Zwitserland.</p>
<h3>Disneyland</h3>
<p>Als oudste van de Kim-clan zou Jong-nam een logische opvolger geweest zijn toen zijn vader in 2011 stierf. Maar tien jaar daarvoor raakte hij uit de gratie toen hij met een vals paspoort naar Tokio reisde, naar eigen zeggen om daar Disneyland te bezoeken. Op de luchthaven werd hij aangehouden en een nacht vastgehouden. Hij mocht Japan weer verlaten, maar werd op het vliegveld gefotografeerd door de toegestroomde pers, die vooral inzoomden op zijn gouden Rolex en dure kettingen.</p>
<p>Jong-nam verhuisde naar het Chinese Macau waar hij een luxeleventje leidde en vooral druk was met feesten en gokken. En bij verschillende vrouwen zette hij ook nog zes kinderen op de wereld.</p>
<h3>Moordaanslag</h3>
<p>In 2017 werd Kim Jong-nam vermoord op het vliegveld van de Maleisische hoofdstad Kuala Lumpur. Twee vrouwen smeerden een giftig, chemisch goedje in zijn gezicht, waarna hij overleed. Later verklaarden de vrouwen dat ze dachten mee te doen aan een grap met een verborgen camera. Of zijn halfbroer achter die aanslag zat, en waarom, is nooit duidelijk geworden. Maar deze week meldde de doorgaans betrouwbare krant <em>The Wall Street Journal</em> dat Jong-nam tijdens dat reisje naar Maleisië een ontmoeting met zijn CIA-contactpersoon had gepland. Hoe hij informant werd voor de CIA en hoe lang hij dit al was, is onduidelijk. De Amerikaanse geheime dienst zelf wil er uiteraard niets over zeggen.</p>
<p><em>The Wall Street Journal </em>meldt nog wel dat Jong-nam waarschijnlijk weinig bruikbaars te vertellen heeft gehad over het communistische land. Hij was er tenslotte al járen niet meer geweest.</p>
<h3>Wist je dat…</h3>
<p><em>… Jong-nam zijn dictatorbroertje een brief schreef waarin hij smeekte hem niks aan te doen?</em><br><em>… hij een gifaanval verwachtte want hij had een aantal flesjes met tegengif bij zich? Waarom hij die niet gebruikte, is onduidelijk.</em></p>  
