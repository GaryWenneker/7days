---
id: bd2901e91bc54079a4984d70d031a4a5
type: nieuws
layout: post
title: "Doodgewaande superschurk stuurt filmpje"
permalink: /nieuws/doodgewaande-superschurk-stuurt-filmpje/
date: 2022-05-11T19:16:41.067Z
author: 7biA1WiYB
excerpt: "Veel mensen dachten eigenlijk dat hij allang dood was, maar afgelopen week verscheen Abu Bakr al-Baghdadi, leider van terreurorganisatie Islamitische Staat (IS), voor het eerst in vijf jaar ineens weer in een video. In het filmpje prijst al-Baghdadi de aanslagplegers van Sri Lanka. Wie is deze superschurk?  "
seo:
  description: "Doodgewaande superschurk stuurt filmpje"
  title: "Doodgewaande superschurk stuurt filmpje"
---
Veel mensen dachten eigenlijk dat hij allang dood was, maar afgelopen week verscheen Abu Bakr al-Baghdadi, leider van terreurorganisatie Islamitische Staat (IS), voor het eerst in vijf jaar ineens weer in een video. In het filmpje prijst al-Baghdadi de aanslagplegers van Sri Lanka. Wie is deze superschurk?  

    <p>Door het weekblad <em>Time</em> werd al-Baghadadi in 2014 nog uitgeroepen tot de gevaarlijkste man van de wereld. De Verenigde Staten hebben nog steeds een beloning van tien miljoen dollar op het hoofd van deze überschurk staan. Maar vangen wordt lastig, want niemand weet precies hoe hij eruitziet en waar hij is. Er zijn maar een paar vage foto's van hem in omloop. Hij wisselt regelmatig van uiterlijk. Ook in de video van afgelopen week is hij niet heel duidelijk te zien. </p>
<h3>Schrikbewind</h3>
<p>Militaire elite-eenheden en inlichtingendiensten van meerdere landen zoeken hem al jaren. Onder zijn leiding voerde IS een schrikbewind, werden gevangenen gemarteld en gijzelaars levend verbrand of onthoofd. Tijdens Al-Baghdadi's regime plande en pleegde IS bloedige terreuraanslagen in Europa en het Midden-Oosten en pleegde IS genocide op de Yezidi-minderheid. Vrouwen die het overleefden, werden tot (seks)slaaf gemaakt van IS’ers. </p>
<p>Hij is inmiddels rond de 50 jaar, geboren in de Iraakse stad Samarra. Toen de Amerikanen in 2003 het land binnenvielen om dictator Saddam Hussein weg te jagen, werkte hij als imam. De oorlog zorgde ervoor dat zijn geloofsideeën radicaler werden en hij besloot militair te worden. In de jaren daarna werkte hij zich op tot de leider van IS. </p>
<h3>Kalifaat</h3>
<p>Al-Baghdadi was degene die het door IS veroverde gebied een jaar of vijf geleden tot kalifaat uitriep: een islamitische staat met de bijbehorende strenge regels. Roken, alcohol, ‘zondige’ muziek en seks voor het huwelijk waren verboden. Iedereen die zich er tegen de denkbeelden van IS verzette, kan rekenen op gruwelijke straffen als onthoofding of amputatie van andere lichaamsdelen. </p>
<p>Van het kalifaat is inmiddels niets meer over. Het gebied is helemaal terugveroverd en veel IS-strijders zitten in vluchtelingkampen of zijn teruggekeerd naar hun oorspronkelijke land. Maar waar al-Baghdadi nu zelf is, is onduidelijk. </p>  
