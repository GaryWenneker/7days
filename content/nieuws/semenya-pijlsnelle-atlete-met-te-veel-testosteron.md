---
id: 7faa2481a890424e9689c75cb07741e9
type: nieuws
layout: post
title: "Semenya: pijlsnelle atlete met te veel testosteron"
permalink: /nieuws/semenya-pijlsnelle-atlete-met-te-veel-testosteron/
date: 2022-05-11T19:16:41.067Z
author: 7biA1WiYB
excerpt: "Is het eerlijk als een atlete met een natuurlijk hoog testosterongehalte wedstrijden speelt tegen vrouwen die dat niet hebben? Nee, oordeelt het internationaal sporttribunaal vandaag. Als atlete Caster Semenya wil meedoen aan loopwedstrijden bij de vrouwen, moet ze medicijnen slikken om haar testosterongehalte te verlagen.  "
seo:
  description: "Semenya: pijlsnelle atlete met te veel testosteron"
  title: "Semenya: pijlsnelle atlete met te veel testosteron"
---
Is het eerlijk als een atlete met een natuurlijk hoog testosterongehalte wedstrijden speelt tegen vrouwen die dat niet hebben? Nee, oordeelt het internationaal sporttribunaal vandaag. Als atlete Caster Semenya wil meedoen aan loopwedstrijden bij de vrouwen, moet ze medicijnen slikken om haar testosterongehalte te verlagen.  

    <p>Wat is er precies aan de hand? Het lichaam van Semenya, die een zaak had aangespannen tegen de regels van de internationale atletiekbond, produceert bovengemiddeld veel testosteron. Namelijk drie keer zoveel als een gemiddelde vrouw. Daar doet Semenya zelf niets voor; het is gewoon zo. Maar het maakt haar wél razendsnel. Het hormoon speelt een bepalende rol in de aanmaak van spiermassa en verklaart het feit dat mannen doorgaans sterker zijn dan vrouwen. Vanuit het niets werd Semenya in 2009 wereldkampioen op de 800 meter. Een grote verrassing. Daarna pakte ze de wereldtitel opnieuw in 2017. Én ze won olympisch goud op diezelfde afstand in 2012 en 2016.</p>
<h3>Seksetest</h3>
<p>Prachtige prestaties, maar ze kan er moeilijk van genieten. Sinds haar eerste titel is er gedoe rondom Semenya. Hmm, denkt de IAAF hardop. Die Semenya ziet er helemaal niet zo vrouwelijk uit, met haar brede schouders en grote lijf. Is ze niet gewoon een man? Ze besluiten Semenya, die dan achttien jaar is, te dwingen tot een omstreden seksetest. Daaruit blijkt dat ze inderdaad gewoon vrouw is. Maar ook dat haar testosteronspiegel een stuk hoger ligt dan die van de gemiddelde vrouw. Namelijk drie keer zo hoog. En dat is niet eerlijk, volgens de IAAF.</p>
<h3>Dip</h3>
<p><em>Fast forward</em> naar 2018. De IAAF heeft nieuwe regels opgesteld voor toegestane hoeveelheden testosteron in het bloed van vrouwelijke atleten. Het dwingt Semenya hormoonremmers te nemen. Ze verliest haar snelheid en raakt in een dip. De atlete heeft geen zin meer om medicatie te slikken. Het is toch zeker haar eigen lijf dat haar zo snel maakt? Iemand met hele lange benen rent toch ook sneller? Ze spant een zaak aan tegen de IAAF. Ze wil dat de regels worden teruggedraaid. Maar dat gaat niet gebeuren. Het sporttribunaal geeft vandaag in zijn redenering toe dat er sprake is van een bepaalde mate van discriminatie, maar dat die 'noodzakelijk' is ‘om de integriteit van atletes te bewaren op de afstanden waar het over gaat'.</p>  
