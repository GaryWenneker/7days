---
id: 7c6f420b6cc54c2cbeec02b5860dd5e1
type: nieuws
layout: post
title: "Boze boeren, maar hoe zit het eigenlijk met stikstof?"
permalink: /nieuws/boze-boeren-maar-hoe-zit-het-eigenlijk-met-stikstof/
date: 2022-05-11T19:16:41.067Z
author: 7biA1WiYB
excerpt: "Vandaag trokken honderden boeren naar het Malieveld in Den Haag om te protesteren. Ze vinden dat de overheid hen te streng aanpakt met nieuwe regels. Die moeten de uitstoot van stikstof terugdringen. Hoe zit dat precies met stikstof?  "
seo:
  description: "Boze boeren, maar hoe zit het eigenlijk met stikstof?"
  title: "Boze boeren, maar hoe zit het eigenlijk met stikstof?"
---
Vandaag trokken honderden boeren naar het Malieveld in Den Haag om te protesteren. Ze vinden dat de overheid hen te streng aanpakt met nieuwe regels. Die moeten de uitstoot van stikstof terugdringen. Hoe zit dat precies met stikstof?  

    <p>De boeren zijn boos omdat ze vinden dat ze alle schuld voor het stikstofprobleem in hun schoenen geschoven krijgen, terwijl de veeteelt niet de enige veroorzaker daarvan is. Vijf vragen én antwoorden over de stikstofstress.</p>
<h3>1. Wat is stikstof?</h3>
<p>Stikstof is het grootste bestanddeel van onze lucht. Bijna 80% bestaat eruit. De rest is zuurstof (20%) en andere gassen. Elke dag adem je dus probleemloos stikstof in en uit. Stikstof zelf is het probleem ook niet. Dat zijn stikstofoxiden en ammoniak wel, twee stoffen waar stikstof in zit. Ook deze stoffen komen normaal in de natuur voor en zijn zelfs nodig om planten te laten groeien. Maar van nature komen ze veel minder voor dan dat ze nu te vinden zijn.</p>
<h3>2. Wat is er schadelijk aan stikstofoxiden en ammoniak?</h3>
<p>Stikstofoxiden zitten vooral in uitlaatgassen van auto’s, schepen en vliegtuigen, maar komen ook uit de schoorstenen van huizen en fabrieken. Ze kunnen je ogen, neus en keel irriteren en voor longproblemen als astma zorgen. Ammoniak zit onder andere in (kunst)mest. Dat is handig als je flink wat aardappelen of boerenkool wilt verbouwen, maar de natuur kan niet goed met zoveel ammoniak omgaan. Planten die er goed tegen kunnen, gaan er zo hard door groeien, dat ze andere soorten verdringen. De dieren die die andere planten eten, hebben daardoor minder voedsel. Dat is slecht voor de biodiversiteit. Bovendien zorgt een overschot aan ammoniak voor verzuring van de grond. Belangrijke stoffen, zoals calcium, spoelen daardoor uit de bodem weg. Het zit dan niet meer in de planten en zo krijgen slakken bijvoorbeeld te weinig kalk binnen voor een stevig huisje. Dat heeft weer effect op jonge vogels. Eierschalen worden door een gebrek aan calcium te dun waardoor de eieren niet uitkomen en op de Veluwe worden veel meesjes geboren met te slappe pootjes door een calciumtekort.</p>
<h3>3. Waarom is er nu ineens een stikstofcrisis?</h3>
<p>De afgelopen dertig jaar zijn we al de helft minder stikstof gaan uitstoten. Maar stikstof verdwijnt niet zomaar, dat duurt jaren. In 2015 werd het Programma Aanpak Stikstof (PAS) ingevoerd. Dat hield in dat er best in de buurt van een natuurgebied gebouwd mag worden, als de uitstoot van stikstof achteraf maar gecompenseerd wordt. Bijvoorbeeld door het afgraven van een laag grond waar veel ammoniak in zit. Maar ho eens even, zeiden milieuorganisaties. Dat moet niet achteraf, maar vooraf! Ze stapten naar de Raad van State, de hoogste rechter van het land. Die gaf hen in mei gelijk. Het PAS is namelijk in strijd met de Europese Habitatrichtlijn. Daarin staat dat de biodiversiteit van Europese natuurgebieden niet verder achteruit mag gaan. Sinds de uitspraak van Raad van State liggen duizenden bouwprojecten stil, omdat ze niet aan de juiste stikstofregels voldoen.</p>
<h3>4. Hoe kunnen we het probleem oplossen?</h3>
<p>Oud-minister Remkes presenteerde onlangs een pakket met oplossingen. Vooral in het verkeer en bij boeren moet er volgens hem wat veranderen, want daar komt de meeste uitstoot vandaan. Minder vee, zeker in de buurt van natuurgebieden, is een van zijn belangrijkste adviezen. Want minder koeien, varkens en kippen betekent minder scheten en mest en minder ammoniak dat uit die uitwerpselen in het milieu komt. Maar minder vee betekent ook minder inkomsten voor boeren. Zij zullen gecompenseerd moeten worden. Schonere stallen kunnen ook helpen de ammoniakuitstoot terug te dringen. Langzamer rijden is een tweede advies. Als de maximumsnelheid op de snelweg van 130 km/u wordt teruggebracht naar 100 km/u, scheelt dat brandstof. Hiermee zou de uitstoot van stikstofoxiden met 14 procent worden verminderd, volgens een berekening in het rapport van Remkes. Hoe het kabinet invulling gaat geven aan de adviezen van Remkes maakt het binnenkort bekend.</p>
<h3>5. Kan de Formule 1 in Zandvoort volgend jaar wel doorgaan? </h3>
<p>Die vraag werd ook gesteld door journalisten. Bij de werkzaamheden die nodig zijn om het parcours klaar te maken, komt stikstof vrij. En wat dacht je van de uitlaatgassen van de auto’s van Max Verstappen en co? Aan de andere kant: door de voorbereidingen op de Formule 1-race kunnen amateur-coureurs minder racen op het circuit. Dat scheelt stikstof. Maar of het genoeg is? Minister Bruno Bruins (Sport) heeft gezegd er alles aan te doen om de race door te laten gaan. Al was niet iedereen in de coalitie het daarmee eens...</p>  
