---
id: 436f1bfad58e49b6846513d8a9f2e211
type: nieuws
layout: post
title: "Oud-premier Wim Kok overleden"
permalink: /nieuws/oud-premier-wim-kok-overleden/
date: 2022-05-11T19:16:41.067Z
author: 7biA1WiYB
excerpt: "Gisteren overleed Wim Kok. Hij is tachtig jaar geworden. Wim Kok was van 1994-2002 premier van Nederland. Drie vragen (en antwoorden) over deze politicus.  "
seo:
  description: "Oud-premier Wim Kok overleden"
  title: "Oud-premier Wim Kok overleden"
---
Gisteren overleed Wim Kok. Hij is tachtig jaar geworden. Wim Kok was van 1994-2002 premier van Nederland. Drie vragen (en antwoorden) over deze politicus.  

    <p><strong>1. Hoe begon zijn politieke loopbaan?</strong></p>
<p>Wim Kok begon zijn politieke carrière bij de vakbond, een organisatie die zich inzet voor de belangen van werknemers. In 1986 kwam hij in de Tweede Kamer voor de Partij van de Arbeid (<a href="https://7dagen.netlify.app/nieuws/een-fusie-tussen-pvda-en-groenlinks-kan-dat-zomaar" target="_blank">PvdA</a>). Later dat jaar volgde hij <a href="https://7dagen.netlify.app/zelfkiezen" target="_blank">Joop den Uyl</a> op als voorzitter van die partij. </p>
<p><strong>2. Wat deed Wim Kok?</strong></p>
<p>Wim Kok was minister van Financiën, vicepremier en van 1994-2002 minister-president van Nederland. In deze periode ging het economisch goed met Nederland.</p>
<p>Kok zorgde dat de PvdA als linkse arbeiderspartij meer naar het midden opschoof, richting rechts. Daardoor kon de partij makkelijker afspraken maken met liberale partijen zoals D66 en de VVD. Kok werd daarom gezien als boegbeeld van de 'derde weg' en het typisch Nederlandse 'poldermodel'. In dat model kom je via onderhandelen ('polderen') tot een oplossing die voor beide partijen goed is.</p>
<p>In 2001 ontstond grote opschudding toen bleek dat Máxima's vader Jorge Zorreguieta, minister was geweest tijdens het beruchte bewind van de <a href="https://7dagen.netlify.app/nieuws/wie-was-de-piloot-van-de-dodenvluchten" target="_blank">Argentijnse dicator Videla</a>. Wim Kok zorgde toen dat Jorge Zorreguieta niet aanwezig was bij het huwelijk van Máxima en Willem-Alexander, die toen nog kroonprins was.</p>
<p>Een jaar daarna verscheen een rapport waarin stond dat Nederlandse militairen in <a href="https://7dagen.netlify.app/nieuws/wat-deed-nederland-srebrenica" target="_blank">Srebrenica</a> niet genoeg gedaan hadden om de massamoord op zo'n 7.000 moslimmannen door Servische troepen te voorkomen. De Nederlandse staat was daarvoor volgens de onderzoekers medeverantwoordelijk. Kok trad daarom af.</p>
<p>Later kreeg Wim Kok kritiek op zijn werk als adviseur voor grote bedrijven als ING en Shell. Veel mensen vonden dat dat niet paste bij iemand die als premier had afgegeven op het grote geld en 'zelfverrijking' in het bedrijfsleven.</p>
<p><strong>3. Wat waren de <a href="https://www.nu.nl/binnenland/5524919/reacties-overlijden-van-wim-kok.html" target="_blank">reacties</a> na zijn overlijden?</strong></p>
<p>Premier Rutte noemde Wim Kok 'een groot man aan wie Nederland veel te danken heeft.' Rutte noemde hem ook 'een sociaal bewogen man, die diep geroerd kon raken door onrecht en menselijk lijden.'</p>
<p>Volgens PvdA-leider Lodewijk Asscher was Kok 'een toonbeeld van integriteit. Gedreven, gezagsvol, loyaal, ongelofelijk betrokken'. </p>
<p>CDA-leider Sybrand Buma omschreef Kok als 'een staatsman die in staat was om sociale en politieke tegenstellingen te overbruggen'. De nieuwe fractievoorzitter van D66 <a href="https://7dagen.netlify.app/nieuws/dit-de-nieuwe-leider-van-d66" target="_blank">Rob Jetten</a> ziet hem als 'de man die stond voor het compromis'.</p>
<p>Ook het koningshuis bedankte de oud-premier: 'Met het grootste respect gedenken wij Wim Kok', schreven koning Willem-Alexander, koningin Máxima en prinses Beatrix in een verklaring. 'Nederland is hem veel dankbaarheid verschuldigd. Op deze verdrietige dag gaan onze gedachten uit naar zijn vrouw en zijn familie.'</p>  
