---
id: dc81c7607b954b31a04b3a08ac93cae1
type: nieuws
layout: post
title: "Geen strafzaak tegen tabaksindustrie"
permalink: /nieuws/geen-strafzaak-tegen-tabaksindustrie/
date: 2022-05-11T19:16:41.067Z
author: 7biA1WiYB
excerpt: "De vier grote tabaksproducenten worden niet strafrechtelijk vervolgd. Dat maakte het Openbaar Ministerie (OM) donderdag bekend. Tientallen organisaties deden eerder aangifte omdat de fabrikanten zich niet aan de regels zouden houden.  "
seo:
  description: "Geen strafzaak tegen tabaksindustrie"
  title: "Geen strafzaak tegen tabaksindustrie"
---
De vier grote tabaksproducenten worden niet strafrechtelijk vervolgd. Dat maakte het Openbaar Ministerie (OM) donderdag bekend. Tientallen organisaties deden eerder aangifte omdat de fabrikanten zich niet aan de regels zouden houden.  

    <p>Dat roken ongezond is, weten de meeste mensen onderhand heus wel. Maar als je er eenmaal mee begonnen bent, is het knap lastig om te stoppen. Want de nicotine in sigaretten is heel verslavend. Volgens twee ziekenhuizen, het Amsterdamse Antoni van Leeuwenhoek en het Groningse UMCG, overlijden er in Nederland elke dag 55 mensen aan de directe gevolgen van roken. Als je veel en lang rookt heb je bijvoorbeeld een grotere kans op longkanker.</p>
<h3>Aangifte</h3>
<p>De ziekenhuizen willen die patiënten niet alleen genezen, ze willen ook graag iets doen aan de oorzaak. Ze zouden daarom graag zien dat het maken van de ziekmakende sigaretten verboden wordt. Daarom deden zij begin deze maand samen met het KWF Kankerbestrijding en Verslavingskunde Nederland aangifte. Advocaat Bénédicte Ficq stond hen bij. Zij begon de zaak in 2016 namens een lonkankerpatiënt.</p>
<h3>Sjoemelsigaret</h3>
<p>De initiatiefnemers zijn ook boos omdat de fabrikanten zich niet aan de regels houden. Bij testen proberen ze sigaretten minder verslavend te laten lijken dan ze in werkelijkheid zijn. Zo zouden ze expres kleine gaatjes in het filter maken, zodat er minder schadelijke stoffen gemeten worden dan een roker in het echt binnenkrijgt. Rokers knijpen met hun vingers en mond die gaatjes namelijk deels dicht. Via deze truc kan de tabaksindustrie een maximum aan nicotine in de sigaretten kwijt. Volgens de aangevers gebeurt dit bewust om de roker zo verslaafd mogelijk te maken. ‘Sjoemelsigaretten’, noemen de ziekenhuizen dat. Zij vinden dat het bedriegen is. </p>
<h3>De uitspraak</h3>
<p>Het OM deed donderdag uitspraak. De makers van de sigaretten worden niet vervolgd. 'Roken is dodelijk en het ontwerp van sigaretten draagt daaraan bij, maar de tabaksproducenten handelen volgens het OM niet in strijd met de wet- en regelgeving', zo staat in een toelichting.</p>  
