---
id: 871a06fd5ab643c9b260f700e451b9d6
type: nieuws
layout: post
title: "Wat als deze dingen nooit waren uitgevonden?"
permalink: /nieuws/wat-als-deze-dingen-nooit-waren-uitgevonden/
date: 2022-05-11T19:16:41.067Z
author: 7biA1WiYB
excerpt: "Vandaag is de Dag van de Uitvinders. Een dag waarop grote uitvinders worden herinnerd die ons leven hebben verbeterd. Zes belangrijke uitvindingen op een rijtje, die je leven meer beïnvloeden dan je misschien denkt. Want, waar zouden we zijn zonder Wright en Thomas Edison?  "
seo:
  description: "Wat als deze dingen nooit waren uitgevonden?"
  title: "Wat als deze dingen nooit waren uitgevonden?"
---
Vandaag is de Dag van de Uitvinders. Een dag waarop grote uitvinders worden herinnerd die ons leven hebben verbeterd. Zes belangrijke uitvindingen op een rijtje, die je leven meer beïnvloeden dan je misschien denkt. Want, waar zouden we zijn zonder Wright en Thomas Edison?  

    <p>Wie? Misschien ken je de namen niet, maar ze zijn heel belangrijk geweest voor de manier waarop we nu leven. Hoe het leven er nu uit zou zien als de volgende uitvindingen niet gedaan zouden zijn, zullen we nooit zeker weten. Maar we kunnen ons er wel iets bij voorstellen. </p>
<h3>1. Papier</h3>
<p>In 105 na Christus zag <strong>Cai Lun</strong> wespen een nest bouwen van een soort karton en dacht: dat kan ik ook! Hij maakte een soort brij van bamboeriet, de bast van de papiermoerbeiboom en zijdeafval. Hij verdunde de brij met water, liet het drogen en tadaa: het eerste echte papier was ontstaan. Hiervoor werd er geschreven op botten, schelpen, het schild van schildpadden, klei en houten bordjes bedekt met bijenwas. In de Egyptische oudheid was er wel papyrus, maar de kwaliteit en duurzaamheid was nooit zo goed als het papier dat door Cai Lun was uitgevonden. Waar we nu zouden zijn zonder papier? Dan zouden we heel veel belangrijke geschriften van vroeger niet hebben gehad en zouden we een stuk minder weten over onze geschiedenis. Maar het belangrijkste is natuurlijk dat jij dan niet elke vrijdag de krant <em>7Days </em>in je brievenbus zou hebben liggen.</p>
<h3>2. Toilet</h3>
<p>Bij opgravingen in Pakistan werden toiletten en riolen gevonden die uit 2600 voor Christus stammen. In Europa werden er zelfs huizen gevonden die nog veel ouder zijn en een speciaal hokje met een opening boven een afwatering bevatten. De Romeinen met hun luxe badhuizen, riolen en toiletgebouwen waren dus niet de uitvinder van het toilet. Wie dat wel was, is niet duidelijk. Wat we wel weten is dat het in het verleden vaak fout is gegaan toen toiletten minder belangrijk werden gevonden. Zo ontdekte de Britse wetenschapper <strong>John Snow</strong> in 1849 dat een cholerabesmetting was ontstaan door ontlasting in het drinkwater. Zonder fatsoenlijke toiletten zou de wereld dus waarschijnlijk een stuk ongezonder zijn en zou het behoorlijk stinken.</p>
<h3>3. Telefoon</h3>
<p>Op 10 maart 1876 voerde uitvinder <strong>Alexander Graham Bell</strong> het eerste telefoongesprek ooit. Door zijn zelfgemaakte telefoon zei hij tegen zijn laboratoriumassistent: <em>‘Mister Watson, come here. I want to see you.’</em> Vanuit een andere kamer kwam Thomas Watson toegesneld. Minder dan tien jaar later hadden ruim 150.000 Amerikanen een telefoon in huis. Bell zelf vond het ding eigenlijk maar niks. Het leidde te veel af. Nog steeds zijn veel mensen van mening dat een telefoon erg afleidend is. Maar waar we zouden zijn zonder dat ding, durft niemand zich ook maar voor te stellen.</p>
<h3>4. Elektriciteit</h3>
<p>Een telefoon moet worden opgeladen en daar heb je natuurlijk elektriciteit voor nodig. De oude Grieken en Romeinen herkenden al elektriciteit in bepaalde dieren. Daarna ging de ontdekking van elektriciteit en de uitvinding van elektrische stroom in kleine stapjes. De uitvinding kan worden toegeschreven aan vele mensen waaronder <strong>Thomas Edison</strong> die in 1878 de gloeilamp uitvond. Hiervoor was elektriciteit nodig, dus daar zorgde Edison voor. Maar wat als hij en andere uitvinders als Gilbert, Franklin, Volta en Faraday nooit onderzoek hadden gedaan naar elektriciteit? Dan zou een groot deel van je omgeving niet bestaan, waaronder de computer, tablet of telefoon waar je dit artikel op zit te lezen.</p>
<h3>5. Vliegtuig</h3>
<p>Het zweefvliegtuig werd als eerste succesvol getest door <strong>Otto Lilienthal</strong> in 1891. Verder dan het zweefvliegtuig kon hij echter niet komen doordat hij een andere testvlucht in 1896 niet overleefde. De <strong>gebroeders Wright</strong> waren geïnspireerd door Lilienthal en bouwden in 1903 het eerste gemotoriseerde vliegtuig. Die vloog 59 seconden lang op een hoogte van 260 meter. Zonder de uitvinding van het vliegtuig, moesten we net als Colombus nog steeds de boot pakken naar Amerika. Dan zouden we hoogstwaarschijnlijk lang niet zo’n wereldreizigers zijn als nu.</p>
<p><div class="media media-element-container media-default"><div id="file-535249" class="file file-video file-video-youtube">

        <h2 class="element-invisible"><a href="/files/1903-wright-brothers-first-flight">1903 Wright Brothers First Flight</a></h2>
    
  
  <div class="content">
    <div class="media-youtube-video media-element file-default media-youtube-1">
  <iframe class="media-youtube-player" width="640" height="390" title="1903 Wright Brothers First Flight" src="https://www.youtube.com/embed/A-CvkEUSAO4?wmode=opaque&controls=" name="1903 Wright Brothers First Flight" frameborder="0" allowfullscreen="">Video van 1903 Wright Brothers First Flight</iframe>
</div>
  </div>

  
</div>
</div>
<h3>6. Antibiotica</h3>
<p>In 1928 ontdekte de Schotse arts en bioloog <strong>Alexander Fleming</strong> per toeval dat in de buurt van een bepaalde schimmel geen bacteriën konden groeien. Deze schimmel zette hij om tot de nieuwe stof penicilline en het eerste antibioticum was geboren. In de loop van de jaren zijn vele mensenlevens gered dankzij deze uitvinding. Hoe de wereld is zonder antibiotica? Daar zouden we in de toekomst misschien nog weleens achter kunnen komen. Steeds meer bacteriën worden namelijk resistent tegen antibiotica. Het is te hopen voor de mensheid dat er één dezer dagen een nieuwe Fleming opstaat die medicijnen maakt waar bacteriën niet resistent tegen kunnen worden.</p>  
