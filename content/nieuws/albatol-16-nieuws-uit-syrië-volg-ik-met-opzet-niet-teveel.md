---
id: d6af2b477aa4496abf321c40d29b9386
type: nieuws
layout: post
title: "Albatol (16): 'Nieuws uit Syrië volg ik met opzet niet teveel'"
permalink: /nieuws/albatol-16-nieuws-uit-syrië-volg-ik-met-opzet-niet-teveel/
date: 2022-05-11T19:16:41.067Z
author: 7biA1WiYB
excerpt: "De vreselijke beelden uit de vluchtelingkampen op Lesbos, of vanuit de grensstreek in Iblid, laten de meeste Nederlanders al niet koud. Maar hoe is dat als je ooit zelf uit Syrië gevlucht bent? Hoe kijken Syrische jongeren uit Nederland aan tegen deze ‘nieuwe’ vluchtelingencrisis? Albatol (16) uit Houten wordt er soms verdrietig van.  "
seo:
  description: "Albatol (16): 'Nieuws uit Syrië volg ik met opzet niet teveel'"
  title: "Albatol (16): 'Nieuws uit Syrië volg ik met opzet niet teveel'"
---
De vreselijke beelden uit de vluchtelingkampen op Lesbos, of vanuit de grensstreek in Iblid, laten de meeste Nederlanders al niet koud. Maar hoe is dat als je ooit zelf uit Syrië gevlucht bent? Hoe kijken Syrische jongeren uit Nederland aan tegen deze ‘nieuwe’ vluchtelingencrisis? Albatol (16) uit Houten wordt er soms verdrietig van.  

    <p>‘Ik volg het nieuws over Syrïe expres niet teveel. Ik vind het te naar omdat het mijn eigen land is. Ik hoor liever direct van familieleden die daar nog wonen hoe het met ze gaat. Maar het nieuws over de alleenstaande kinderen in de Griekse kampen vind ik heel zielig. Het maakt me verdrietig. Vooral omdat ik me hier zelf nu gelukkig en veilig voel. Zij kunnen helemaal niets aan die oorlog doen. Iedereen die nu in die kampen woont wil ook gewoon alleen maar een veilig leven. Met een warm huis en eten en school. Gewone dingen.’</p>
<p>‘Bij ons was dat ook zo. Wij woonden in Damascus. We hadden daar een heel mooi huis en een fijn leven. Maar het was oorlog en het was niet meer veilig. Ik heb verdrietige dingen gezien. Mijn moeder was apotheker en op een dag kwam ik even langs op haar werk. Direct achter de apotheek sloeg toen een bom in. Toen we daarna op straat kwamen lagen daar allemaal dode mensen. Dat zijn dingen die je niet meer vergeet.’</p>
<h3>Moeilijkste moment ooit</h3>
<p>‘Mijn moeder is eerst gevlucht. Mijn broertje, mijn baby-zusje en ik bleven achter bij mijn vader. Mijn ouders hadden bedacht dat dat zo veiliger was dan dat mijn moeder zou achterblijven. Ik was toen twaalf en afscheid van haar nemen was mijn moeilijkste moment ooit. Ik moest heel erg huilen. Ik heb haar een beertje gegeven, heel erg geknuffeld en haar veel succes gewenst. We wisten toen natuurlijk niet waar ze terecht zou komen en hoe haar reis zou zijn.’</p>
<h3>Rubber bootje</h3>
<p>‘Mijn ouders hadden iemand betaald om haar te helpen. Hij beloofde dat het een veilige reis zou zijn. Zonder dat ze dagenlang zou moeten wandelen of op straat zou moeten slapen. Ook zou ze met een veilige, grote boot van Turkije naar Griekenland gaan. Nou, daar klopte dus niets van. Ze heeft acht dagen moeten lopen en ze moest de zee over in een rubber bootje met zeventig andere mensen. Uiteindelijk is ze in Nederland gekomen en na meer dan een jaar mochten wij ook komen. Het moment dat we mijn moeder op Schiphol weer zagen, zal ik nooit vergeten. Ik heb haar een kwartier niet meer losgelaten.’</p>
<p>‘Het is verdrietig dat het daar nog steeds oorlog is. En dat er gevluchte kinderen in hun eentje in kampen zitten. Samen met andere landen zou Nederland moeten zorgen dat dictator Assad weg gaat. Wat mij betreft mogen ze hem dood maken. Hier mag ik dat zeggen hè, in Syrië niet! Nederland moet die kinderen zo snel mogelijk hierheen halen en opvangen. Als elk Syrisch gezin dat hier al is gewoon één kind opvangt, is het opgelost.’</p>
<div class="kader">
<h2><kader>Hoe zit het ook alweer? </kader></h2>
<p>Tussen Turkije en Griekenland en tussen Turkije en Syrië speelt zich op het moment een hoop ellende af. Turkije heeft de grens naar Europa open gezet, maar dat wil niet zeggen dat de vluchtelingen hier ook welkom zijn. Vluchtelingen zitten opgesloten in een soort niemandsland. Niet welkom hier. Niet welkom daar. Grenswachters frustreren met grote schepen de kleine bootjes waarop mensen van Turkije naar Europa worden gestuurd. Er werd al in het water geschoten en met stenen gegooid. Ondertussen is voor de mensen die de overkant wél haalden de ellende in de overvolle kampen op de Griekse eilanden nauwelijks te bevatten. Het raakt er voller en voller. En viezer en viezer. Hulporganisaties spreken inmiddels van een humanitair drama.</p>
<p>‘Nederland moet heel snel iets doen voor de 1500 kinderen in vluchtelingenkampen in Griekenland!’ Die oproep deden organisaties als Vluchtelingenwerk en Defence for Children. Een paar Nederlandse gemeenten hebben meteen besloten dat er groepen kinderen welkom zijn. De stad Leiden besloot als eerste om kinderen op te willen vangen. Burgemeester Lenferink van die stad zei daarover: ‘Het is hard nodig. Het gaat om kinderen, waarvan de ouders zijn overleden of vermist zijn. Deze kinderen zitten op Lesbos in hun eentje in overvolle kampen in heel slechte omstandigheden.’</p>
<p>Ook Amsterdam, Utrecht, Nijmegen en Groningen hebben gezegd dat vluchtelingkinderen er welkom zijn. De steden kunnen niet zomaar zelf kinderen gaan ophalen, want de Nederlandse regering moet daar een beslissing over nemen. En die wil het liefst eerst afspraken met de andere Europese landen maken over de opvang.</p>
</div>
  
