---
id: 51254d1054d74344b391599191d4b6ff
type: nieuws
layout: post
title: "Jasper (13) moest een week binnenblijven door corona "
permalink: /nieuws/jasper-13-moest-een-week-binnenblijven-door-corona-/
date: 2022-05-11T19:16:41.067Z
author: 7biA1WiYB
excerpt: "Een week lang alleen je familie om je heen en geen live contact met de buitenwereld. Door het coronavirus moeten veel mensen binnenblijven. Is dat fijn of wil je na een paar dagen het liefst de straat op rennen? Jasper (13, middelste op de foto) uit Houten werd positief getest op corona en vertelt.   "
seo:
  description: "Jasper (13) moest een week binnenblijven door corona "
  title: "Jasper (13) moest een week binnenblijven door corona "
---
Een week lang alleen je familie om je heen en geen live contact met de buitenwereld. Door het coronavirus moeten veel mensen binnenblijven. Is dat fijn of wil je na een paar dagen het liefst de straat op rennen? Jasper (13, middelste op de foto) uit Houten werd positief getest op corona en vertelt.   

    <p>Tijdens de wintersport in Oostenrijk werden Jaspers vader en broer Niels ziek. Ze hadden allebei koorts en Niels moest veel hoesten. Toch ging het al snel beter met de twee. Maar toen bleek dat een collega van zijn vader het virus had, wilde het gezin na de vakantie toch getest worden. ‘Daar moesten we wel een paar keer om vragen’, vertelt Jasper. ‘Er kwamen twee mensen van de GGD in speciale pakken: ze hadden een mondkapje voor en een schort aan. Ze gingen met een wattenstaafje door onze neus en keel. Dat was wel een beetje vervelend. Vooral omdat ik er kokhalsneigingen van kreeg.’</p>
<h3>Brief met regels </h3>
<p>Na twee spannende dagen kwam de uitslag: Jasper, zijn vader én zijn broer bleken besmet met het coronavirus. Zijn zusje en zijn moeder niet. ‘Dat was wel gek, want ik had me niet ziek gevoeld. Maar dat kan dus ook.’ Jasper had al veel over het virus gehoord, maar hij had er niet over nagedacht dat hij het zelf ook zou kunnen krijgen. ‘Ik wist natuurlijk wel dat er een kans zou zijn, maar daar was ik helemaal niet mee bezig.’ Het gezin kreeg een brief met regels, waaraan ze zich moesten houden om anderen niet te besmetten. Ook zusje Iris en Jaspers moeder moesten voor de zekerheid thuisblijven. ‘We moesten onze handen goed wassen en bij elkaar uit de buurt blijven. Maar we gaven elkaar toch weleens een knuffel en zaten wel dichtbij elkaar, want we hadden toch ook al een week samen in een klein vakantiehuisje in Oostenrijk gezeten.’ </p>
<h3>Gamen en voetballen </h3>
<p>Een bezoekje aan de supermarkt zat er voor het gezin even niet in en daarom bestelden ze boodschappen online. ‘De bezorger schrok wel even toen mijn moeder met een mondkapje voor de deur open deed. Toen heeft hij het krat in de tuin gezet en heeft mijn moeder die later gepakt.’ Het gezin speelde veel potjes Monopoly aan de keukentafel en Jasper en zijn broer gameden meer dan ooit. Om wat frisse lucht te krijgen voetbalden ze af en toe in de tuin. </p>
<h3>Lange vakantie</h3>
<p>‘Toch werd het aan het einde van de week wel wat saai, omdat je steeds minder te doen hebt. En ik had ook wel zin om mijn vrienden op school weer te zien en om normale dingen te doen. Om te fietsen bijvoorbeeld. Dat had ik al twee weken niet gedaan.’ Deze week mocht Jasper weer naar buiten. Daar is hij blij mee, maar hij kijkt ook positief terug op zijn weekje thuis. ‘Het voelde eigenlijk gewoon als een extra lange vakantie.’ </p>  
