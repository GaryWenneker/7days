---
id: 06a5e6a86bd5420d9c828fc11b04d11a
type: nieuws
layout: post
title: "Protesten tegen corrupte politici op Malta"
permalink: /nieuws/protesten-tegen-corrupte-politici-op-malta/
date: 2022-05-11T19:16:41.067Z
author: 7biA1WiYB
excerpt: "Het is onrustig op het eiland Malta. Zondag kondigde premier Joseph Muscat op televisie zijn aftreden aan. Dat gebeurde nadat duizenden demonstranten zich in de hoofdstad Valletta hadden verzameld om zijn ontslag te eisen. 3 vragen (en antwoorden) over het protest.  "
seo:
  description: "Protesten tegen corrupte politici op Malta"
  title: "Protesten tegen corrupte politici op Malta"
---
Het is onrustig op het eiland Malta. Zondag kondigde premier Joseph Muscat op televisie zijn aftreden aan. Dat gebeurde nadat duizenden demonstranten zich in de hoofdstad Valletta hadden verzameld om zijn ontslag te eisen. 3 vragen (en antwoorden) over het protest.  

    <h3>1. Wat is er gebeurd?</h3>
<p>Het kleine eiland in de Middellandse Zee verkeert in een politieke crisis. Die is ontstaan door het onderzoek naar de moord op onderzoeksjournaliste <a href="https://daphnecaruanagalizia.com/" target="_blank">Daphne Caruana Galizia</a> in 2017. Uit haar onderzoek naar corruptie en misdaad op Malta, bleek dat Maltese politici daarbij op allerlei manieren betrokken zijn. Caruana Galizia werd vaak bedreigd, maar ze weigerde met haar werk te stoppen. </p>
<p>Vlak voor ze op het punt stond naar buiten te brengen wat ze te weten was gekomen, kwam Caruana Galizia op 16 oktober 2017 in haar auto om door een bomaanslag. Haar dood leidde ook internationaal tot veel reacties.</p>
<h3>2. Wie zat achter de aanslag?</h3>
<p>In december 2017 werden drie personen gearresteerd die de bomaanslag in opdracht van iemand anders uitgevoerd zouden hebben. Afgelopen november arresteerde de politie ook multimiljonair en zakenman Yorgen Fenech. Hij wordt verdacht van betrokkenheid bij de moord op Caruana Galizia.</p>
<p>Nu blijkt dat de voormalige stafchef van de Maltese regering, Keith Schembri, contact had met Fenech. Schembri - die ook zakenman is - raakte eerder in opspraak toen zijn naam opdook in de <a href="https://7dagen.netlify.app/nieuws/panama-papers-7-punten" target="_blank">Panama Papers</a>. Hij zou zijn zaakjes regelen in belastingparadijs Panama. Schembri werd vorige week gearresteerd, maar daarna weer vrijgelaten.</p>
<h3>3. Wat waren de reacties?</h3>
<p>Mensen op Malta zijn woedend omdat premier Muscat zijn collega Schembri altijd heeft verdedigd. Demonstranten eisten afgelopen dagen het aftreden van Muscat. 'Opeens lijkt het erop dat onze premier al twee jaar lang een moordcomplot probeert toe te dekken’, zegt een van hen tegen <em><a href="https://www.volkskrant.nl/nieuws-achtergrond/heel-malta-roept-weg-weg-weg-maar-de-premier-zit-er-nog-steeds~bf4fc4f9/" target="_blank">de Volkskrant</a></em>. Ze zijn ook boos dat Schembri weer zo snel is vrijgelaten.</p>
<p>Zondag kondigde de onder druk staande Muscat aan dat hij gaat aftreden. Waarschijnlijk is dat pas halverwege januari, maar de betogers vinden dat hij meteen moet vertrekken. Ze zijn bang dat hoe langer Muscat blijft, hoe meer tijd hij heeft om bewijzen weg te moffelen en om mensen in bescherming te nemen.</p>  
