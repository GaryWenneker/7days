---
id: 4517c68eca8d4b27959b403f557aadc8
type: nieuws
layout: post
title: "De superbanaan komt eraan"
permalink: /nieuws/de-superbanaan-komt-eraan/
date: 2022-05-11T19:16:41.067Z
author: 7biA1WiYB
excerpt: "De winkels liggen nu nog vol bananen, maar het is spannend of dat ook zo blijft. De banaan wordt namelijk wereldwijd bedreigd door een ziekte. Wetenschappers doen er alles aan om een oplossing te bedenken. En die is nu misschien gevonden.  "
seo:
  description: "De superbanaan komt eraan"
  title: "De superbanaan komt eraan"
---
De winkels liggen nu nog vol bananen, maar het is spannend of dat ook zo blijft. De banaan wordt namelijk wereldwijd bedreigd door een ziekte. Wetenschappers doen er alles aan om een oplossing te bedenken. En die is nu misschien gevonden.  

    <p>Als je deze week een banaan hebt gegeten, is dat de Cavendish. Die is het sterkst en dus het makkelijkst te vervoeren naar andere landen. Handig, maar ook gevaarlijk. Want als één bananenboer zieke planten heeft, kan de ziekte snel over de wereld verspreid worden. En dat is precies hoe het nu gaat. Veel boeren hebben last van de Panamaziekte: een schimmel die via de grond de wortels van de plant inkruipt en ‘m doodmaakt.</p>
<h3>Verspreid over de wereld</h3>
<p>‘Boeren lopen door de modder van plantage naar plantage en nemen zo de schimmel aan hun voeten mee’, vertelt Gert Kema, hoogleraar plantgezondheid aan de Universiteit van Wageningen, die het onderzoek leidt. ‘En op elke plantage komt wel eens handelaar. Die neemt de schimmel zelfs mee het vliegtuig in, naar plantages in andere landen.’ Volgens Kema is dit al vanaf 1960 aan de gang. ‘Het begon in Taiwan. Pas in 1990 kwamen we erachter, maar toen zat het al overal in Zuidoost-Azië. Nu komt de schimmel ook al in het Midden-Oosten, Australië en in Afrika voor. Kema en zijn collega’s zijn samen met wetenschappers uit Australië al jaren op zoek naar een oplossing. En die is nu misschien gevonden.</p>
<h3>De oplossing</h3>
<p>‘Er bestaan wilde bananen die niet ziek worden, maar die kunnen wij niet eten omdat er veel harde pitten in zitten’, vertelt Kema. De wetenschappers haalden een stukje uit de genen van die banaan en stopten dat in die van de Cavendish. En dat werkte: de banaan werd niet ziek. Nu gaan de onderzoekers proberen om de twee bananensoorten te kruisen, zodat er een soort superbanaan ontstaat. Eentje die wij kunnen eten, maar die ook tegen de schimmel kan. En daar proef je trouwens niks van.</p>  
