---
id: 2e6474e3fe5944c295b828c45f135595
type: nieuws
layout: post
title: "Vier vragen over Earth Overshoot Day"
permalink: /nieuws/vier-vragen-over-earth-overshoot-day/
date: 2022-05-11T19:16:41.067Z
author: 7biA1WiYB
excerpt: "Nog nooit kwam Earth Overshoot Day zo vroeg: de dag waarop we evenveel natuurlijke grondstoffen hebben gebruikt als de aarde in een jaar kan maken. Vanaf nu gaan we er overheen.  "
seo:
  description: "Vier vragen over Earth Overshoot Day"
  title: "Vier vragen over Earth Overshoot Day"
---
Nog nooit kwam Earth Overshoot Day zo vroeg: de dag waarop we evenveel natuurlijke grondstoffen hebben gebruikt als de aarde in een jaar kan maken. Vanaf nu gaan we er overheen.  

    <p>Hoe lang is er nog genoeg water, olie, gas, steenkool en hout? Volgens onderzoeksbureau Global Footprint Network zijn we al over de grens van dit jaar heen. Het omslagpunt komt steeds vroeger in het jaar. In 2017 was <em>Earth Overshoot Day</em> op 2 augustus en vorig jaar viel het op 1 augustus. ‘We hebben meer CO₂ uitgestoten dan oceanen en bossen kunnen absorberen, meer bomen gekapt dan de aarde kan laten bijgroeien en te veel vissen uit de zeeën gevist’, zo legt het Wereld Natuur Fonds uit. En dus zijn we nu bezig aan de voorraad die we vroeger hebben opgebouwd, toen we nog niet zoveel grondstoffen uit de natuur haalden.</p>
<p>‘Zo kunnen we niet omgaan met de aarde’, is de conclusie van bodemdeskundige Christy van Beek van de Wageningen Universiteit. Zij legt uit waarom het zo’n probleem is, maar ook wat we ertegen kunnen doen.</p>
<h3>1. Waar komt het milieuprobleem vandaan?</h3>
<p>‘We zijn gulzig. We gebruiken meer dan dat we hebben. Dat komt aan de ene kant door de bevolkingsgroei, maar ook omdat we niet zuinig genoeg leven. We vliegen meer, we rijden meer, we gebruiken meer water en eten meer dierlijke producten – wat ook een boel ruimte, water en energie kost. Kortom: we leven op te grote voet.’</p>
<h3>2. Hoe ernstig is het eigenlijk?</h3>
<p>‘Ik vergelijk de situatie van de aarde vaak met een bankrekening. Daar staat geld op en daar kun je geld afhalen. Maar niet onbeperkt. Als je er steeds geld af blijft halen, beland je in het rood en moet je lenen. Als je nu kijkt naar de aarde, dan staan we in het rood. Maar niemand weet hoe we er precies voor staan. Anders gezegd: het is niet duidelijk wanneer de aarde geen lening meer krijgt van de bank. Het is dus goed dat we er met <em>Earth Overshoot Day</em> stil bij staan. Misschien worden er dan nieuwe oplossingen bedacht.’</p>
<h3>3. Wat gebeurt er als de voorraad op is?</h3>
<p>‘Het is moeilijk te zeggen wanneer de voorraad opraakt. Als we wisten wat de reserves zijn, hadden we natuurlijk al lang uitgerekend hoelang we het daar nog mee kunnen volhouden. Wat we merken als het zover is? Eerst gaat de prijs van voedsel omhoog, omdat er dan minder van is. Arme mensen zijn daar als eerst het slachtoffer van. Heel wrang vind ik dat.’</p>
<h3>4. Hoe kunnen we het probleem tegengaan?</h3>
<p>‘Wat mij betreft is de oplossing <a href="https://7dagen.netlify.app/nieuws/echt-waar-een-beter-milieu-begint-bij-jezelf">een combinatie van gedrag - minder consumeren - en techniek</a>. Een voorbeeld daarvan is de waterbesparende douchekop. Die is zuiniger dan een normale douchekop, maar als je dan opeens twee keer langer doucht, schiet je er weinig mee op natuurlijk!’</p>  
