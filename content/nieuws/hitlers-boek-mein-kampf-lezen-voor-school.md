---
id: 49b31b0819b74cf2b8a673f6f9dcfda9
type: nieuws
layout: post
title: "Hitlers boek Mein Kampf lezen voor school?"
permalink: /nieuws/hitlers-boek-mein-kampf-lezen-voor-school/
date: 2022-05-11T19:16:41.067Z
author: 7biA1WiYB
excerpt: "'En voor volgende week: lees hoofdstuk 3 van Mein Kampf!' Docenten op middelbare scholen in Duitsland willen Mein Kampf opnemen in het lesprogramma. Het boek, geschreven door Adolf Hitler, zou de leerlingen op de gevaren van extreme denkbeelden kunnen wijzen. Zeven vragen en antwoorden over dit omstreden boek.  "
seo:
  description: "Hitlers boek Mein Kampf lezen voor school?"
  title: "Hitlers boek Mein Kampf lezen voor school?"
---
'En voor volgende week: lees hoofdstuk 3 van Mein Kampf!' Docenten op middelbare scholen in Duitsland willen Mein Kampf opnemen in het lesprogramma. Het boek, geschreven door Adolf Hitler, zou de leerlingen op de gevaren van extreme denkbeelden kunnen wijzen. Zeven vragen en antwoorden over dit omstreden boek.  

    <p><strong>1. Wat is Mein Kampf?</strong><br>Een boek, in 1925 uitgebracht. 'Mijn strijd', dat is de letterlijke vertaling. De auteur? Adolf Hitler. Wij kennen 'm als dictator en aanstichter van de Tweede Wereldoorlog. Maar schrijven deed hij ook.</p>
<p>Mein Kampf is een dik papierwerk (achthonderd pagina's, en je vond toen nog geen samenvatting online), met daarin Hitlers politieke denkbeelden.</p>
<p><strong>2. Waarom schreef Adolf Hitler dit boek?</strong><br>Omdat-ie toch toch niks beters te doen had. In 1923 had Hitler geprobeerd een staatsgreep te plegen in Duitsland. Die mislukte. Niemand nam de jonge, driftige politicus serieus. Hij moest de gevangenis in. Daar ging hij in de weer met zijn typmachine, tot diep in de nacht.</p>
<p>Na tien maanden kwam Hitler vrij, maar hij bleef schrijven, met hulp van zijn secretaris. De wereld móést kennis maken met Hitlers ideeën, vond hij zelf.</p>
<p><div class="media media-element-container media-default"><div id="file-14606" class="file file-image file-image-jpeg">

        
  
  <div class="content">
    <img title="Beeld: Flickr / Damian Entwistle" height="439" width="964" class="media-element file-default" src="https://7dagen.netlify.app/sites/default/files/meinkampf1_0.jpg" alt="">  </div>

  
</div>
</div>
<p><strong>3. Wat staat er precies in het boek?</strong><br>De droom van één groot Duits rijk, het idee van 'Lebensraum' (een grotere staat) en felle jodenhaat: het zijn een paar van Hitlers bekendste opvattingen. Die stonden ook al in Mein Kampf.</p>
<p>Het boek gaat verder veel over de afloop van de Eerste Wereldoorlog. Duitsland had zich toen overgegeven. Daar was Hitler boos over. Het was de schuld van de joden, vond hij. De hoge straf die Duitsland had gekregen voor de oorlog, maakte hem nog bozer.</p>
<p><strong>4. Hoe vaak is het boek verkocht?</strong><br>Mein Kampf was een echte bestseller. Zeker nadat Hitlers partij in 1930 succes boekte bij de verkiezingen, werden er meer exemplaren verkocht. Of eigenlijk: verspreid. Nadat Hitler de macht had gegrepen, was het min of meer verplichte kost voor de Duitsers. Tot 1943 zijn er tien miljoen exemplaren verschenen, in verschillende talen.</p>
<p><div class="media media-element-container media-default"><div id="file-14608" class="file file-image file-image-jpeg">

        
  
  <div class="content">
    <img title="Beeld: ANP" height="440" width="964" class="media-element file-default" src="https://7dagen.netlify.app/sites/default/files/meinkampf3.jpg" alt="">  </div>

  
</div>
</div>
<p><strong>5. Waarom is het boek nu zo omstreden?</strong><br>Na de Tweede Wereldoorlog zag men eindelijk in: de inhoud van Mein Kampf, dat kan écht niet. Het boek werd verscheurd en verbrand. Mein Kampf werd niet verboden, maar het boek opnieuw verspreiden, dat mocht niet meer. Nog steeds niet. Het zou het antisemitisme (jodenhaat) kunnen versterken.</p>
<p>Vorig jaar kwam een Amsterdamse <a href="http://www.nu.nl/cultuur-overig/4057569/galeriehouder-van-eyk-vindt-commotie-mein-kampf-belachelijk.html" target="_blank">boekhandelaar</a> in het nieuws omdat hij Mein Kampf in zijn winkel verkocht. Dat mag niet: verkopen is verspreiden. Uiteindelijk kreeg hij geen straf.</p>
<p><strong>6. Waarom is Mein Kampf nu weer in het nieuws?</strong><br>In Duitsland wordt gewerkt aan een nieuwe versie van Mein Kampf om uit te brengen. Dat mag, want begin 2016 verlopen de auteursrechten: dan mag iedereen ermee doen wat-ie wil.</p>
<p>De nieuwe versie is voorzien van commentaar door geschiedenis-experts. Die leggen in het boek ook uit waarom Hitlers ideeën gevaarlijk zijn. Docenten in Duitsland willen dat leerlingen van 16 jaar en ouder zich ook verdiepen in Mein Kampf, meldt <a href="http://www.theguardian.com/world/2015/dec/19/bring-mein-kampf-into-schools-tackle-extremism-german-teachers">The Guardian</a>. Zo zien leerlingen wat de gevaren van zulke extreme denkbeelden (extremisme) zijn. </p>
<p><strong>7. Kan ik Mein Kampf ook zelf lezen?</strong><br>Dat kan. Het boek mag dan officieel niet verkocht worden, op internet kun je Mein Kampf gewoon vinden. Of je het wil lezen, is een andere vraag. Het boek is vrij onleesbaar. Hitler was een betere dictator dan schrijver. Veel van zijn ideeën zijn te gedetailleerd, of simpelweg belabberd opgeschreven. Om je door die achthonderd pagina's te worstelen, dat is een hele strijd.</p>
<p><em>Op de hoogte blijven van het nieuws? Meld je aan voor onze gratis <a href="https://7dagen.netlify.app/whatsapp" target="_blank">WhatsAppdienst</a>, download onze <a href="https://7dagen.netlify.app/app">app</a> of neem een <a href="https://abonneren.sevendays.nl/abonneren/abonnementen">proefabonnement</a> op 7Days.</em></p>  
