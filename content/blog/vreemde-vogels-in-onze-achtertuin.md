---
id: 16657a560f1b4fcf8fd1be25af50169b
type: post
layout: post
title: "Vreemde vogels in onze achtertuin"
permalink: /blog/vreemde-vogels-in-onze-achtertuin/
date: 2022-05-11T19:16:41.067Z
author: 7biA1WiYB
excerpt: "In onze achtertuin zwermen regelmatig vreemde mensen en dieren rond. Het is entertainment van de hoogste plank: vogels vliegen elkaar om de oren, middelbare mannen in fluorescente tenues rennen rood en zwetend vier keer langs dezelfde plek. Kinderen vallen van hun fiets en dikke duiven struikelen over het gras. Het is net een EO-programma, maar dan vele malen leuker.  "
seo:
  description: "Vreemde vogels in onze achtertuin"
  title: "Vreemde vogels in onze achtertuin"
---
In onze achtertuin zwermen regelmatig vreemde mensen en dieren rond. Het is entertainment van de hoogste plank: vogels vliegen elkaar om de oren, middelbare mannen in fluorescente tenues rennen rood en zwetend vier keer langs dezelfde plek. Kinderen vallen van hun fiets en dikke duiven struikelen over het gras. Het is net een EO-programma, maar dan vele malen leuker.  

    <p>Spechten en koolmeesjes vliegen af en aan, jagend op onze zorgvuldig opgehangen pindasliert. Eekhoorntjes komen ‘s ochtends op bezoek om nootjes uit het gras te rapen, konijntjes verorberen onze krokusjes en overal in het gras zijn merels druk bezig lange wormen als elastiekjes uit de aarde te trekken. <a href="https://original.sevendays.nl/blog/niet-bang-voor-zinloosheid">Freek Vonk</a> zou helemaal wild worden in mijn achtertuin.</p>
<p>Maar de dieren - hoe leuk ze ook zijn om naar te kijken - zijn niet de enige reden dat wij elke dag weer met de hele familie uit het raam van de studeerkamer staan te turen. Dat zijn de mensen.</p>
<p><strong>Stoet van rariteiten</strong><br>Wij hebben geen schutting in de achtertuin, maar een hek waar je doorheen kijkt. Achter het hek loopt een bospad. Daar paraderen allerlei dieren en mensen in een stoet van rariteiten: hele dikke mensen in felgekleurde regenjacks, mannen van eind veertig die vergeefs proberen hun jarenlang genegeerde buikje eraf te rennen, kleine vrouwtjes met nog kleinere hondjes. </p>
<p>Paarden met mensen erop, paarden zonder mensen erop, zwermen kinderen in identieke hesjes met voorop leidsters die amper begrijpen hoe je koters in bedwang moet houden.</p>
<p><strong>Naar binnen staren</strong><br>Maar de mensen kijken ook naar ons. Dat komt omdat het huis waarin wij wonen hier nog niet heel lang staat, iets langer dan een jaar misschien. Het huis staat op iets wat eerst een voetbalveldje was. Heel vaak blijven mensen in blauwe functionele opvouwbare regenjassen staan om te kijken, te staren. Meestal zijn ze met zijn tweeën. Meestal is eentje heel dik en de ander heel dun. </p>
<p>Meestal zijn het een man en een vrouw. Het zijn nooit dezelfde mensen, maar altijd hetzelfde soort mensen: mensen die regelmatig wandelen in het bos. Ik kijk dan altijd terug. Vaak merken ze het niet, maar soms kijken ze me recht aan en dan gaan ze snel weg. Want het is natuurlijk vet ongemakkelijk om bij iemand in haar huis naar binnen te kijken terwijl diegene er gewoon is.</p>
<p><strong>Uitgedroogde hardlopers</strong><br>Mijn favoriete paradegangers zijn de hardlopers, want zij rennen altijd alsof ze paarden in galop zijn. Paarden met heel veel hightech: een hardloophorloge, hartslagmeter, iPod, draadloze koptelefoon, enkelband, iPad, robots, vliegende auto’s, noem maar op.</p>
<p>Ze gaan nooit heel snel en ik zou ze altijd graag iets te drinken aanbieden omdat ze eruitzien alsof ze drie dagen door de Namibische woestijn hebben gedwaald met alleen maar zout en een magnetron op hun rug. Maar aan de andere kant: ik zit toch liever binnen voor de buitentelevisie.</p>
<p><i>Smaakt dit blog naar meer? <a href="https://original.sevendays.nl/blogs">Klikkerdeklik</a>.</i></p>  
