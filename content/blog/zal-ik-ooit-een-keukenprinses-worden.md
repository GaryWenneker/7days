---
id: 1605b30311e8431dbc5ca1be321cc43b
type: post
layout: post
title: "Zal ik ooit een keukenprinses worden?"
permalink: /blog/zal-ik-ooit-een-keukenprinses-worden/
date: 2022-05-11T19:16:41.067Z
author: 7biA1WiYB
excerpt: "Radeloos staar ik naar het beslag in de kom voor me. In plaats van ‘glad en egaal’, zoals het recept zei, verdient mijn mengsel eerder de term ‘troebele drab' (met extra klontjes!). Ik zucht en kieper de rommel in de gootsteen. Dag tulbandcake met appel, tot nooit meer ziens.  "
seo:
  description: "Zal ik ooit een keukenprinses worden?"
  title: "Zal ik ooit een keukenprinses worden?"
---
Radeloos staar ik naar het beslag in de kom voor me. In plaats van ‘glad en egaal’, zoals het recept zei, verdient mijn mengsel eerder de term ‘troebele drab' (met extra klontjes!). Ik zucht en kieper de rommel in de gootsteen. Dag tulbandcake met appel, tot nooit meer ziens.  

    <p>Wat er mis ging? 'De ingrediënten hadden op kamertemperatuur moeten zijn!', riep mijn moeder geschrokken uit toen ze naast me kwam staan, 'Niet ijskoud en recht uit de koelkast!' Ah. Vandaar de onmengbare klonten boter. Maar wist ik veel! Dat stond toch niet in het recept?</p>
<h3>Geen keukenprinses</h3>
<p>Mocht het nog niet duidelijk zijn: ik ben geen keukenprinses. Het is trouwens niet dat ik koken niet interessant vind. Op Instagram kijk ik mijn ogen uit naar foto's met <em>#foodporn</em> of <em>#eatwholefoods</em>, maar meestal blijft het daar ook bij. Het zelf maken kost me te veel tijd en ik vind recepten vaak te ingewikkeld. Mijn enige 'taak' in de keuken is dan ook het zoeken naar iets lekkers. Dan sluip ik voorbij mijn moeder die staat te koken richting de kastjes, die ik in de daaropvolgende vijf minuten herhaaldelijk open en dicht doe, hopend dat er op magische wijze een nieuwe snack zal verschijnen. En als ik die mislukte tulbandcake niet mee tel, is dat ook ongeveer waar mijn keukenervaring ophoudt.</p>
<h3>(G)een rooskleurige toekomst?</h3>
<p>Gevolg hiervan is dat ik bizar weinig algemene kook- en bakkennis heb opgedaan in mijn leven. Een gebakken eitje, dat kan ik nog net. Moet ik wel eerst bij mijn moeder checken hoe hoog het fornuis ook alweer moet staan. En waar de kruiden eigenlijk liggen. En welke pan ik dan ook alweer precies moet gebruiken...</p>
<p>Een normale maaltijd in elkaar draaien is voor mij dus onmogelijk. Toch zal ik er binnenkort aan moeten geloven. Met mijn zeventien jaar en 6vwo komt het moment waarop ik op mezelf ga wonen steeds dichterbij. Ik vrees dat met mijn huidige 'kookkunsten' de toekomst er niet zo rooskleurig uit zal zien voor mij en mijn figuur. En daarbij is een leven als hoofdsponsor van Thuisbezorgd.nl niet helemaal wat ik voor ogen had voor mijn toekomst.</p>
<h3>Leren koken</h3>
<p>Conclusie: ik moet binnen niet al te lange tijd leren koken. En daar ben ik dus maar meteen mee begonnen. Samen met vrienden heb ik al eten klaargemaakt voor oud en nieuw. Er waren bijvoorbeeld gegrilde groenten, kleine pizza's en mozarella-tomaat-basilicum spiesjes (hè, hè, dat kon ik zelfs!), en met z'n allen hebben we een heerlijke maaltijd in elkaar gedraaid! Daarnaast heb ik thuis nog een paar toetjes gemaakt, zoals warme appelbollen en rozijnenpannenkoekjes, super lekker allemaal! Tja, behalve dat probeersel van pas dus, de tulbandcake. Toch deed ik na die vieze drab nog ik een dappere nieuwe poging. Biddend tot al mijn <em>#goodfood</em>-goeroes, begon ik weer van voor af aan. Mét ingrediënten op kamertemperatuur, dit keer. En raad eens? Het is me gelukt! De tweede keer kwam er een dampende cake uit de oven. En hij smaakte heerlijk! </p>
<p>Alleen... terwijl ik dit schrijf, ben ik helaas vergeten de oven aan te zetten. Zit ik voor niets te wachten op mijn ovenschotel! Oeps. Misschien ook nog een keer een cursus keukenapparaten volgen?</p>  
