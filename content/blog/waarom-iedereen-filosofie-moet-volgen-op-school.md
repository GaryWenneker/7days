---
id: c5a0d5ecae704661a1af3c1c44f24323
type: post
layout: post
title: "Waarom iedereen filosofie moet volgen op school"
permalink: /blog/waarom-iedereen-filosofie-moet-volgen-op-school/
date: 2022-05-11T19:16:41.067Z
author: 7biA1WiYB
excerpt: "‘Filosofie? Dat zou ik nóóit kiezen in mijn vakkenpakket. Als je dat doet, ben je gek!’ Iets in die trant zei ik een jaar geleden toen ik voor het eerst een blik worp op het keuzeformulier.  "
seo:
  description: "Waarom iedereen filosofie moet volgen op school"
  title: "Waarom iedereen filosofie moet volgen op school"
---
‘Filosofie? Dat zou ik nóóit kiezen in mijn vakkenpakket. Als je dat doet, ben je gek!’ Iets in die trant zei ik een jaar geleden toen ik voor het eerst een blik worp op het keuzeformulier.  

    <p><em>Little did I know</em> dat ik het een jaar later als mijn lievelingsvak zou beschouwen. Aanvankelijk vreesde ik dat filosofie een hoop nutteloos gezwets over vage onderwerpen zou zijn. Bij de proefles vertelde de docent namelijk dat het bij zijn vak ging om ‘wilde vragen’, vragen waar geen eenduidig antwoord op zijn, zoals: wat is geluk? En is de mens goed van aard? Waarom zou je naar een antwoord op onbeantwoordbare vragen zoeken? Dat heeft toch geen zin, dacht ik toentertijd. Ik wilde helemaal geen ‘wilde vragen’, ik wilde tamme, beantwoordbare vragen! Maar toen bleek dat ik moest kiezen tussen Frans (saaai en heel veel huiswerk) en filosofie, koos ik tegen wil en dank toch maar voor de tweede optie. Na een jaar kon ik het altijd weer laten vallen, toch?</p>
<h3>Nog nooit aan gedacht</h3>
<p>Toch begon ik de lessen steeds leuker te vinden. Niet alleen omdat de docent letterlijk stond te springen van enthousiasme als hij het over filosofische theorieën had, maar ook omdat ik de onderwerpen interessant vond. Zo behandelden we het onderwerp kunst. Maar ook werd ik blootgesteld aan ideeën die ik nog nooit had overwogen of aan vraagstukken waar ik nooit over na had gedacht. Dingen die voor mij altijd als vanzelfsprekend golden, zoals het bestaan van een ‘ik’, werden opeens in twijfel gebracht. Voor het eerst dacht ik serieus na over wat kunst eigenlijk is. Spoiler: het is moeilijker te definiëren dan je denkt! Juist omdat je bij filosofie gedwongen wordt om na te denken, is het leuker dan andere vakken.</p>
<h3>Waarom filosofie?</h3>
<p>Dus toen ik een paar weken geleden mijn definitieve vakkenpakket moest samenstellen, wist ik één ding zeker: ik wilde sowieso filosofie. De onderwerpen die je bij dit vak behandelt, zijn al sinds mensheugenis hetzelfde. Het is interessant om te zien hoe mensen door de eeuwen heen, beïnvloed door de tijdgeest en hun voorgangers, geprobeerd hebben het leven begrijpelijker te maken. Nog interessanter is het om zélf je mening te vormen. Juist het gebrek aan een eenduidig antwoord zorgt ervoor dat je zelf aan het denken wordt gezet. Helaas vindt mijn filosofiedocent dit een goede aanleiding om zijn leerlingen te overspoelen met essayopdrachten, maar - niet getreurd - filosofie is het enige vak waarbij je, zolang goed onderbouw, je eigen mening mag opschrijven om een goed cijfer te halen. </p>
<p>Waarschijnlijk denk je nu: leuk dat jij filosofie zo interessant vindt, maar wat moet ik ermee? Nou, dat is precies mijn punt. Er wordt nog op veel te weinig scholen filosofie aangeboden en dat is een gemiste kans. Nadenken over ‘wilde vragen’ is een véél betere, leukere en inspirerendere tijdsbesteding dan Duitse woordjes uit je hoofd leren. Die kans wordt leerlingen vaak ontnomen omdat het simpelweg niet gegeven wordt. Het wordt tijd dat filosofie op <em>alle </em>scholen in Nederland gegeven wordt.</p>  
