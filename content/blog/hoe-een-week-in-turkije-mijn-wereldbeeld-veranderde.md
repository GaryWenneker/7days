---
id: 3187481113724ac6b6c3313bba618f1a
type: post
layout: post
title: "Hoe een week in Turkije mijn wereldbeeld veranderde"
permalink: /blog/hoe-een-week-in-turkije-mijn-wereldbeeld-veranderde/
date: 2022-05-11T19:16:41.067Z
author: 7biA1WiYB
excerpt: "Turkije: een land vol hoofddoekjes en Erdogan-aanhangers. Een land waar feminisme niet bestaat, homo’s worden opgepakt en het landschap uit alleen maar dorre heuvels en viersterrenhotels bestaat. Tenminste, al deze dingen dacht ik voordat ik daadwerkelijk naar Turkije ging.  "
seo:
  description: "Hoe een week in Turkije mijn wereldbeeld veranderde"
  title: "Hoe een week in Turkije mijn wereldbeeld veranderde"
---
Turkije: een land vol hoofddoekjes en Erdogan-aanhangers. Een land waar feminisme niet bestaat, homo’s worden opgepakt en het landschap uit alleen maar dorre heuvels en viersterrenhotels bestaat. Tenminste, al deze dingen dacht ik voordat ik daadwerkelijk naar Turkije ging.  

    <p>Een paar weken terug was ik met school op uitwisselingsreis naar de Turkse stad Bergama, een zusterstad van Alkmaar, waar ik naar school ga. Ik verbleef er een week in een gastgezin. Op die manier kreeg ik een mooi inkijkje in het alledaagse leven. Het eerste wat me opviel was hoe normáál iedereen was. Ze aten net als ik Nutella bij het ontbijt; mijn host leerde dezelfde formules in de wiskundeles en ze shopten bij dezelfde winkelketens. Zelfs het eten zag eruit alsof het in een Turkije-special van de <em>Allerhande</em> stond (maar dan veel lekkerder).</p>
<h3>Verbazing na verbazing</h3>
<p>Mijn vooroordelen werden één voor één ontkracht. Zo moest ik bijvoorbeeld op straat goed zoeken naar vrouwen met een hoofddoek. De moeder van een vriendin van mijn host was een alleenstaande moeder én politieagente. Hoezo geen feminisme?</p>
<p>Het gastgezin waar ik verbleef verafschuwt Erdogan, maar was wel een groot fan van Mustafa Kemal Atatürk (de stichter van het moderne Turkije). En daar hield het niet op. Ook het idee dat homoseksualiteit illegaal is, blijkt onzin, al wordt het niet overal sociaal geaccepteerd.<br>Ook het landschap verbaasde me. Er was namelijk een stuk meer te zien dan alleen dorre heuvels, zoals ik verwachtte. Het ene moment reed je door heuvels en het andere moment bevond je je in een sparrenbos dat verdacht veel op Nederland lijkt.</p>
<h3>Vooroordelen</h3>
<p>Niet één van mijn vooroordelen bleek te kloppen. Vaak bleek zelfs het tegenovergestelde waar. Iedereen heeft bewust of onbewust verwachtingen en vooroordelen, ik ook. Daar kan je niet altijd wat aan doen. Het is ook maar net wat je van huis uit hebt geleerd. Wat je wél kan doen? Openstaan voor andere culturen en je beter verdiepen in een cultuur voordat je jouw aannames de wereld in slingert. Probeer het eens. Ze zeggen niet voor niets: ‘Een betere wereld begint bij jezelf.’</p>  
