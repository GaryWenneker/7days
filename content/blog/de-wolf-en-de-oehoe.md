---
id: 27ad2c9e8a8d4463a7eb9d3168b4812f
type: post
layout: post
title: "De wolf en de oehoe"
permalink: /blog/de-wolf-en-de-oehoe/
date: 2022-05-11T19:16:41.067Z
author: 7biA1WiYB
excerpt: "En ineens waren ze daar. Ze stonden oog in oog. Op een kleine dunne tak zat de oehoe. En de wolf stond onder de boom. De wolf was verbijsterd de oehoe van tv te zien, de oehoe insgelijks. Even wisten ze allebei niks te zeggen. Niet veel later realiseerden ze zich dat ze op een wonderbaarlijke wijze iets gemeenschappelijks hadden. Samen waren ze dé dieren waar de afgelopen weken massaal over werd gesproken.  "
seo:
  description: "De wolf en de oehoe"
  title: "De wolf en de oehoe"
---
En ineens waren ze daar. Ze stonden oog in oog. Op een kleine dunne tak zat de oehoe. En de wolf stond onder de boom. De wolf was verbijsterd de oehoe van tv te zien, de oehoe insgelijks. Even wisten ze allebei niks te zeggen. Niet veel later realiseerden ze zich dat ze op een wonderbaarlijke wijze iets gemeenschappelijks hadden. Samen waren ze dé dieren waar de afgelopen weken massaal over werd gesproken.  

    <p>'Jij daar, wat voer jij allemaal uit hier in Nederland? Door jouw aanwezigheid kom ik minder in de belangstelling', zei de <a href="http://sevendays.adfogroep.nl/blog/de-wolf-en-de-oehoe">terror-oehoe</a>. De wolf keek verbaasd. 'Allemachtig! Jij wilt juist in het nieuws? Dat is namelijk niet mijn doel, ik wil…' 'Nou zeg’, zei de oehoe, ‘wat is jouw doel dan, als ik vragen mag?'</p>
<p><strong>Kippetje </strong><br>De wolf zuchtte diep. 'Doelen? Waarom zou ik een doel moeten hebben? Mag ik als wolf niet gewoon gaan en staan waar ik wil? Als ik toevallig een kippetje of een uiltje tegenkom is dat mooi meegenomen.' De uil ging verschrikt een tak hoger zitten en de wolf sprak verder: 'Zodra ook maar één iemand mij ziet, is iedereen in rep en roer…' De wolf schudde zijn hoofd: 'Maar jij, waar ben jij mee bezig joh? Waarom val je allemaal mensen aan, ben je gek geworden?'</p>
<p>De oehoe leek iets van trots uit te stralen. 'Ik kom uit voor mijn mening.' 'Wat is je mening dan?' vroeg de wolf. 'Nou, eigenlijk ben ik undercover, maar vooruit, jij, lotgenoot zijnde mag mijn verhaal weten. Ik ben in dienst van de Partij voor de Dieren om meer aandacht te vragen voor dieren.'</p>
<p><strong>Uilskuiken</strong><br>De wolf kneep zijn ogen samen: 'Jij uilskuiken! Door mensen aan te vallen?' 'Ik als oehoe heb geen andere manier om aandacht te trekken. Mijn standpunt is dat dieren net zo goed als mensen moeten worden behandeld en dat de bio-industrie direct moet verdwijnen.' De wolf keek om zich heen, op zoek naar een lekkere prooi, 'Jij uil, jij bent te slim voor mij. Doe maar wat je wilt doen hoor, maar ik ga weer eens naar het oosten, ik krijg hier veel te veel aandacht. Nabij Aken schijnt een nieuwe kippenboerderij te zijn geopend... De uil grinnikte. 'Veel succes wolf, ik ga maar eens een uitje knappen.'<br><br><em>Beeld: ANP</em></p>  
