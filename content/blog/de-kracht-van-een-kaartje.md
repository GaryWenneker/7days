---
id: d9fe9103e02f4935b099993f9daf041f
type: post
layout: post
title: "De kracht van een kaartje"
permalink: /blog/de-kracht-van-een-kaartje/
date: 2022-05-11T19:16:41.067Z
author: 7biA1WiYB
excerpt: "De blauwe envelop, de tv-gids en een paar reclamefolders. Oh, en 7Days natuurlijk! Meer post valt er wekelijks geloof ik niet op onze deurmat.  "
seo:
  description: "De kracht van een kaartje"
  title: "De kracht van een kaartje"
---
De blauwe envelop, de tv-gids en een paar reclamefolders. Oh, en 7Days natuurlijk! Meer post valt er wekelijks geloof ik niet op onze deurmat.  

    <p>Maar pas werd daar door mijn nicht verandering in gebracht, want ineens lag er een kaartje uit Kroatië op de mat. Ze wilde me feliciteren met het behalen van mijn diploma, maar was op vakantie, dus ze kon helaas niet even gezellig langskomen. 'Toen dacht ik: dan maar via een kaartje’, zei ze achteraf. Het is een klein gebaar, maar het fleurde mijn dag helemaal op.</p>
<h3>Eenvoudig</h3>
<p>Wat is het eigenlijk ook eenvoudig, zo’n kaartje sturen vanaf je vakantieadres! Je kiest een lekker goedkoop, lekker cliché model (het liefst een veel te mooie foto van een gewoonlijk veel te drukke toeristische attractie), schrijft het vol met de standaard 'Groetjes uit &lt;<em>voeg random vakantiebestemming toe&gt;</em>’, plakt er gauw een postzegel op en kwakt het in de brievenbus richting thuisbasis. Zo. Klaar. Nu nog hopen dat het kaartje uiteindelijk ook zijn weg naar Nederland vindt. Dat is misschien nog wel de grootste uitdaging, maar gaat opvallend vaak goed. En hoppa! De dag van je oma/buurman/nichtje/docent/rij-instructeur is meteen gemaakt!</p>
<h3>Bijzonder</h3>
<p>Nu hoor ik je bijna hardop denken: 'Maar Laura, wat maakt een kaartje nou zo bijzonder?' Nou, dat zal ik eens haarfijn uitleggen. Het is allereerst fantastisch om te weten dat er iemand aan je denkt. Zelfs nu diegene aan de andere kant van de wereld zit. Wat de wens op het kaartje ook is, wanneer het vanuit een ver land komt, weet je dat het alleen voor jou die hele afstand tot je huis heeft afgelegd. Dat voelt speciaal - veel specialer dan zo'n standaard appje. Want hoewel een kaartje misschien eenvoudig te sturen is, is een appje nóg veel makkelijker! Super lief dus, dat extra beetje moeite. Daarnaast is het altijd leuk om een beeld te krijgen van de omgeving waar je geliefde/kennis/vriend(in)/buurmeisje op vakantie is. En als die omgeving mooi is, krijg je zelf wellicht al een idee voor een volgende vakantie!</p>
<h3>Kaartjesseizoen</h3>
<p>Nu het weer vakantie is, denk ik daarom ook maar aan één ding: het kaartjesseizoen. Want in tegenstelling tot eerdere jaren, ga ik er dit jaar echt wel een paar versturen! Misschien zelfs enkelen buiten het kaartjesseizoen, dan komt het helemaal onverwachts. Wie weet wiens dag ik het komende jaar nog op kan fleuren! Ik beloof bij deze daarom plechtig dat ik de kracht van een kaartje nooit meer zal onderschatten. Jij ook niet?</p>  
