---
id: 1b45ed1ead8f44db9ea8f5543a373d50
type: post
layout: post
title: "Kunnen 'Die'-stemmers vervolgd worden?"
permalink: /blog/kunnen-die-stemmers-vervolgd-worden/
date: 2022-05-11T19:16:41.067Z
author: 7biA1WiYB
excerpt: "Die or Live? Deze vraag stelde een 16-jarig Maleisisch meisje in een poll aan haar volgers op Instagram. 69 procent van haar volgers koos voor ‘Die’. Vijf uur later pleegde het tienermeisje zelfmoord door van een winkelcentrum af te springen. In Maleisië wordt nu gekeken of de ‘Die-stemmers’ strafrechtelijk vervolgd kunnen worden, maar hoe zit dat in Nederland?  "
seo:
  description: "Kunnen 'Die'-stemmers vervolgd worden?"
  title: "Kunnen 'Die'-stemmers vervolgd worden?"
---
Die or Live? Deze vraag stelde een 16-jarig Maleisisch meisje in een poll aan haar volgers op Instagram. 69 procent van haar volgers koos voor ‘Die’. Vijf uur later pleegde het tienermeisje zelfmoord door van een winkelcentrum af te springen. In Maleisië wordt nu gekeken of de ‘Die-stemmers’ strafrechtelijk vervolgd kunnen worden, maar hoe zit dat in Nederland?  

    <p>Anders dan in Maleisië is een poging tot zelfmoord in Nederland en België niet strafbaar, tenzij je anderen ermee in gevaar brengt. Wat wél strafbaar is, is het aanzetten tot zelfdoding: dat is zelfs een misdrijf waar je een forse straf voor kunt krijgen. Dit is vastgelegd in artikel 294 van het Wetboek van Strafrecht. Als je opzettelijk iemand aanzet tot zelfdoding en iemand pleegt vervolgens ook zelfmoord, kun je gestraft worden met een gevangenisstraf van maximaal drie jaar óf een geldboete van maximaal €20.750,-.</p>
<h3>Opzettelijk</h3>
<p>Een belangrijk woord in het artikel is ‘opzettelijk’. In de wet wordt hiermee ‘willens en wetens’ bedoeld. Om opzet te bewijzen moeten we eigenlijk ín het hoofd van de verdachte kijken: wilde de verdachte dit gevolg ook echt bereiken? Een bedoeling is moeilijk te achterhalen, want verdachten kunnen zich beroepen op hun zwijgrecht. In de kwestie van de Instagram-poll zouden de volgers die voor ‘<em>Die</em>’ stemden dit gedaan moeten hebben met de bedoeling om het meisje zelfmoord te laten plegen, maar een stem is een kleine tik op je beeldscherm; iets waar lang niet iedereen goed over nadenkt.</p>
<h3>Veranderend recht</h3>
<p>Doordat het zo ingewikkeld is om opzet te bewijzen én omdat een stem op Instagram 'iets kleins' is, zal een stem op Instagram voor de dood van een ander niet vallen onder ‘aanzetten tot zelfdoding’. Tenminste, niet met het recht dat nu geldt. Natuurlijk kan het recht veranderen en zal dit, wanneer het nodig is, ook doen. Er kunnen bijvoorbeeld nieuwe wetten bijkomen, oude wetten kunnen aangepast worden en jurisprudentie (uitspraken die eerder zijn gedaan door rechters) kan zorgen voor verandering van het recht.</p>
<p>In een wereld vol social media kunnen daar in de toekomst nog wel eens een hoop nieuwe wetten over komen. Het lijkt mij in ieder geval niet onverstandig om bovenop dit soort zaken te blijven zitten en er aandacht aan te besteden. Want je wil toch helemaal niet op jouw geweten hebben dat iemand anders zijn of haar leven beëindigt. Puur omdat je - zonder waarschijnlijk echt goed na te denken - een slechte keuze maakt.</p>
<p><em>Heb jij hulp nodig of wil je praten over zelfmoord(gedachten)? Neem dan contact op met Stichting 113 Zelfmoordpreventie via 0900 0133 en 113.nl. Zij zijn 24 uur per dag, 7 dagen per week bereikbaar.</em></p>  
