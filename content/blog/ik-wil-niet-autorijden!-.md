---
id: a79427bff2d348c88bf1182d73b4bb3b
type: post
layout: post
title: "Ik wil niet autorijden! "
permalink: /blog/ik-wil-niet-autorijden!-/
date: 2022-05-11T19:16:41.067Z
author: 7biA1WiYB
excerpt: "Het begon onverwachts. Grote sleutelbossen op tafel, naar McDonald’s in de pauze. De verkeersboeken waren niet meer aan te slepen. Opeens leek iedereen in mijn vriendenkring een rijbewijs te hebben, behalve ik.  "
seo:
  description: "Ik wil niet autorijden! "
  title: "Ik wil niet autorijden! "
---
Het begon onverwachts. Grote sleutelbossen op tafel, naar McDonald’s in de pauze. De verkeersboeken waren niet meer aan te slepen. Opeens leek iedereen in mijn vriendenkring een rijbewijs te hebben, behalve ik.  

    <p> ‘En, ben je al begonnen met je rijlessen?’ is een vraag die elke bijna-achttienjarige bekend in de oren klinkt. Onvermijdelijk tijdens onverwachte ontmoetingen met de buren, doktersbezoeken en familiefeestjes. Dan komt ook standaard mijn antwoord, dat als schokkend ervaren wordt: ik wíl mijn rijbewijs helemaal niet halen. <em>Say what?!</em></p>
<p><strong>Gevaar op de weg</strong><br>Ik vind auto’s vreselijk. Op de bijrijdersstoel zink ik regelmatig met een hartverzakking de stinkende bekleding in, of ik nou naast mijn opa of mijn beste vriendin zit. Alles ziet er even gevaarlijk uit. Bovendien zie ik na ruim een half uur groen van misselijkheid.</p>
<p>Van verkeersregels heb ik ook nooit wat begrepen. Mijn fietsexamen uit groep 8 heb ik nooit gehaald, stopborden zijn een mysterie voor me en ik heb het ooit voor elkaar gekregen om met mijn fiets iemand aan te rijden. Moet je nagaan hoe gevaarlijk ik in een auto zou zijn.</p>
<p><strong>Niet nodig</strong><br>En waar heb ik zo’n papiertje nu helemaal voor nodig? Volgend jaar begin ik als een frisse brugknikker aan de universiteit, wat gelijk staat aan een studenten-ov en een krakkemikkig appartementje. Wat heb ik dan aan een rijbewijs? Er staat geen auto tot mijn beschikking en echt verre afstanden hoef ik ook niet af te leggen. </p>
<p>Stel dat ik ineens de behoefte heb om andere provincies te verkennen, dan bel ik een van mijn persoonlijke chauffeurs, beter bekend als mijn vrienden. Of ik neem de trein, die is dan toch gratis. </p>
<p><strong>Geldzaken</strong><br>Als arme eindexamenleerling/student heb ik ook helemaal geen kapitaal om een auto te rijden. Begrijp me niet verkeerd, ik ga heus ooit wel mijn rijbewijs halen. Tegen de tijd dat ik kinderen heb hoop ik in een mooie Volvo te rijden om mijn kroost naar voetbal te brengen. Maar nu nog even niet.</p>
<p><em>Meer blogs lezen van <a href="https://original.sevendays.nl/users/rosemarie-van-der-tol">Rosemarie</a> (17)? Laatst schreef ze ook al<a href="https://original.sevendays.nl/blog/de-frustraties-van-een-lenzendrager"> Frustraties van een lenzendrager</a> en <a href="https://original.sevendays.nl/blog/youtubers-nee-dank-je">YouTubers? Nee, dankje</a>.</em></p>  
