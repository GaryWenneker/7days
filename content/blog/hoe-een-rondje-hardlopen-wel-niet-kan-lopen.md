---
id: 1ee7438ab40d468bbcc6aee151b88545
type: post
layout: post
title: "Hoe een rondje hardlopen wel niet kan lopen..."
permalink: /blog/hoe-een-rondje-hardlopen-wel-niet-kan-lopen/
date: 2022-05-11T19:16:41.067Z
author: 7biA1WiYB
excerpt: "Vertrek je van huis met één hond, kom je ongepland thuis met twee. Het gebeurde mij afgelopen week tijdens het hardlopen.  "
seo:
  description: "Hoe een rondje hardlopen wel niet kan lopen..."
  title: "Hoe een rondje hardlopen wel niet kan lopen..."
---
Vertrek je van huis met één hond, kom je ongepland thuis met twee. Het gebeurde mij afgelopen week tijdens het hardlopen.  

    <p>Het zonnetje scheen, ik had een vrije middag en mijn hond had dringend aandacht nodig (vond hijzelf dan). Wat doe je dan? Dan ga je natuurlijk hardlopen. In mijn nopjes rende ik met mijn hond Bram door de polder, tot er na drie kilometer een zwart stipje naar me toe kwam gesukkeld. Het bleek een net iets te dikke labrador, die me aankeek alsof hij me al jaren kende. Hij  huppelde vrolijk met me mee. Ondertussen was er in de wijde omtrek geen levende ziel te bekennen die ik kon aanwijzen als zijn eigenaar.</p>
<h3>Harrie</h3>
<p>Ik kom zijn baasje vast wel tegen, dacht ik, dus rende ik verder. De labrador dacht daar anders over; blaffend probeerde hij Bram uit te dagen om te spelen. Nu zou dat normaal gesproken niet zo’n probleem zijn, ware het niet dat Bram met de riem aan mijn heupgordel zat, waardoor ik telkens gevaarlijk dicht naar de sloot naast het weggetje werd gesleept. Na bijna een kilometer met het blije beest aan mijn zijde, was er nog steeds geen baasje te bekennen en op de knaloranje halsband stond naast een vrijwel onleesbaar telefoonnummer alleen zijn naam: Harrie.</p>
<p>Harrie vermaakte zich uitstekend; hij rende rondjes om me heen, sprong in sloten, rolde door de modder en stond geen seconde stil. Omdat ik bijna terug was in de bebouwde kom - en ik niet wilde dat hij werd geschept door een auto - besloot ik mijn vader te bellen voor advies. ‘Hij is van de mensen in dat grijze huis’, wist hij met te vertellen. Gelukkig lag dat op de route. Hoewel er niemand opendeed, leek Harrie zich er erg op zijn gemak te voelen en liep-ie doelbewust naar de achtertuin. Tevreden rende ik verder.</p>
<h3>Baasje bellen</h3>
<p>Niet veel later hoorde ik een zwaar gehijg en zag ik Harrie in sneltreinvaart op me afkomen. In zijn ogen stond een smekende blik waaruit ik 'je laat met toch niet achter' zag? Ik zuchtte diep en deed een tweede poging om het telefoonnummer op zijn halsband te lezen. Daar wilde Harrie niets van weten. Stilzitten? Daar deed hij niet aan. Een vermanende blik, een hondensnoepje en een houtgreep bleken wonderen te doen en op de gok typte ik de afgesleten cijfers in op mijn telefoon.</p>
<p>Zijn baasje regeerde geschrokken, maar niet verbaasd: ‘Tja, hij is nu eenmaal een allemansvriend.’ Ze was niet thuis, haar broer paste op Harrie. Of ik hem even mee naar huis kon nemen? Ik kan je vertellen: het waren láánge meters. Ik wist niet dat het zo moeilijk zou zijn om twee honden mee te nemen met één riem, die bovendien elastisch was. Harrie trok zich niks van mijn plannen aan en sleurde me alle kanten op. Waar hij eerst nog onafscheidelijk was, wilde hij nu niets liever dan de andere kant op.</p>
<h3>Effies langsbrengen</h3>
<p>Toen ik in de tuin zat uit te puffen - mijn rondje hardlopen was veranderd in een full body workout - kreeg ik een belletje van de broer van Harries baasje. Hij vroeg met een Noord-Hollands accent Of ik hem effies langs kon brengen? Dus parkeerde mijn vader een paar minuten later de auto vlakbij de plek waar ik Harrie was tegengekomen. Ik had uitgebreide instructie gekregen ‘Je mot naar ’t hoekie van de Schapenlaan en dan doorlopen tot achter ’t huus met de rode pannetjes. Áchter `t huus met de pannetjes, snap je?’.</p>
<p>Het terrein was werkelijk een moeras vol autowrakken, een ingezakt schuurtje en willekeurig neergegooide bouwmaterialen. Om bij het hutje helemaal achterop het erf te komen, moesten we van steen tot steen springen om niet te verzuipen in de plassen. Voor het huisje stonden talloze kratten met lege bierflesjes en toen ik een blik naar binnen wierp, vroeg ik me af of de vloer ooit een stofzuiger had gezien. De man die ons ontving, was excentriek, doch allervriendelijkst. Als Harrie het stoffige huis binnen wil gaan, houdt hij hem liefkozend tegen. ‘Nee vriend, jij bent veels te vies!’.</p>
<p>Toen we weer in de auto zaten, keken mijn vader en ik elkaar aan. Hoe een rondje hardlopen wel niet kan lopen…</p>  
