---
id: 1addc783e4004217b588abf269804d99
type: post
layout: post
title: "De regeling die iedere school zou moeten hebben"
permalink: /blog/de-regeling-die-iedere-school-zou-moeten-hebben/
date: 2022-05-11T19:16:41.067Z
author: 7biA1WiYB
excerpt: "Weet je wat mijn favoriete ding op school is? Niet de pauze of gym en zelfs niet de versgebakken muffins in de kantine. Het is de plusuren-regeling. De wát?   "
seo:
  description: "De regeling die iedere school zou moeten hebben"
  title: "De regeling die iedere school zou moeten hebben"
---
Weet je wat mijn favoriete ding op school is? Niet de pauze of gym en zelfs niet de versgebakken muffins in de kantine. Het is de plusuren-regeling. De wát?   

    <p>De plusuren-regeling houdt in dat je tot zes lesuren per week niet naar school hoeft. Geweldig toch? Maar voordat iedereen meteen naar mijn school overstapt, eerst wat nuance. Er zijn voorwaarden aan verbonden. Namelijk: goede cijfers en een goede werkhouding. Ook moeten docenten een handtekening zetten én moet je zelf aangeven wat je met de extra vrije tijd gaat doen. Tenminste: dat is de bedoeling. Ik vul telkens ‘slapen’ in en dat is geen enkel probleem.</p>
<h3>Extra motivatie</h3>
<p>Het afgelopen jaar was ik dankzij deze prachtige regeling om de paar weken op vrijdag vrij. Ook was ik minstens één dag in de week vóór 13.00 uur uit. Die extra tijd besteed ik echt niet (alleen) aan slapen. Dankzij de extra vrije uren leer ik automatisch beter. Omdat ik weet dat ik voldoende tijd heb, kan ik veel relaxter en dus nauwkeuriger werken. Bovendien zorgt het voor extra motivatie, want als mijn cijfers of werkhouding verslechteren, mag ik niet meer ‘plussen’. </p>
<h3>Meer tijd voor andere activiteiten </h3>
<p>In de extra vrije uren doe ik ook veel extra activiteiten. Zo heb ik de schoolgids ontworpen. Ook ben ik hoofdredacteur van de schoolkrant geworden, maak ik een alternatieve reisgids van Nederland en gebruik ik de extra tijd om mijn blogs te schrijven. </p>
<h3>Plussen is plannen </h3>
<p>Tot mijn verbazing maakt lang niet iedereen gebruik van deze geweldige mogelijkheid. Plussen is namelijk zo makkelijk nog niet, aangezien je eerst het plusbriefje moet ophalen, vervolgens een week van tevoren moet plannen welke uren je wilt en kunt overslaan en tot slot docenten moet benaderen om toestemming te vragen. Daarbij dien je er rekening mee te houden dat de leraar kan weigeren, waardoor het geen zin meer heeft om het uur ervoor vrij te nemen. Plusuren leren je dus vooruitdenken, plannen en eigen verantwoordelijkheid nemen. </p>
<h3>School wordt leuker </h3>
<p>Het lijkt nu misschien alsof ik een enorme hekel heb aan school, maar het tegendeel is waar. Pas als aanwezigheid een keuze is, ga je school waarderen. Het is veel leuker om pauze te hebben met vrienden dan in je eentje een boterham te eten en het is een stuk gezelliger om samen de exponentiële logaritmische functies niet te begrijpen, dan wanneer je thuis eenzaam YouTube-filmpjes van <em>Math with Menno</em> moet kijken. Zonder plusuren had ik dit nooit geweten en was ik met minder plezier naar school gegaan. Overigens ga ik ook veel positiever naar school als ik weet dat ik binnen een paar uur weer klaar ben. </p>
<h3>Plusuren voor iedereen</h3>
<p>Denk jij nu: dit wil ik ook op mijn school? Laat dan aan jouw docenten, de leerlingenraad en de schoolleiding dit blog lezen. Als ze nog steeds niet overtuigd zijn, zal ik ze in eigen persoon overhalen, want ik ben er heilig van overtuigd dat de plusuren-regeling de toekomst heeft.</p>  
