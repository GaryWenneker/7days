---
id: 22397a72cc764dd6aebf6485bae40f63
type: post
layout: post
title: "Blijmaker #8: Kerst?"
permalink: /blog/blijmaker-8-kerst/
date: 2022-05-11T19:16:41.067Z
author: 7biA1WiYB
excerpt: "‘It’s beginning to look a lot like Christmas’... Al vanaf begin oktober schalt Michael Bublé door mijn hoofd. Glitter komt prominent naar voren in mijn kleding en ik heb menig kookboek inmiddels doorgebladerd op zoek naar een denderend kerstkoekjesrecept. Ik ben er helemaal klaar voor!  "
seo:
  description: "Blijmaker #8: Kerst?"
  title: "Blijmaker #8: Kerst?"
---
‘It’s beginning to look a lot like Christmas’... Al vanaf begin oktober schalt Michael Bublé door mijn hoofd. Glitter komt prominent naar voren in mijn kleding en ik heb menig kookboek inmiddels doorgebladerd op zoek naar een denderend kerstkoekjesrecept. Ik ben er helemaal klaar voor!  

    <h3>HUH?</h3>
<p>Een paar van jullie zullen raar opkijken bij het lezen van dit blog. Het duurt immers nog zo’n kleine twee maanden voordat het Kerstmis is. De hoogstwaarschijnlijke meerderheid die mijn mening wél deelt, heeft A) een zwak voor kransjes van chocolade, B) een stinkend rijke opa die elk jaar in december een gift doet aan al zijn kleinkinderen, C) een uitermate gezellige familie om mee rond een versierde boom te zitten of D) niks beters te doen dan de <em>All You Need Is Love Christmas Special</em> te kijken.</p>
<h3>Kerstavond</h3>
<p>Hoewel ik me in al deze opties kan vinden, gaat voor mij vooral C op. Bij ons in de familie wordt op kerstavond ieder jaar het laatste hoofdstuk uit de <em>Christmas Carol</em> voorgelezen. De helft van de aanwezigen dommelt hierbij weg en de rest opent zo nu en dan zijn mond om de laatste worden van de meest idiote zinnen klakkeloos in koor op te dreunen. Tegelijkertijd houden we de kaarsjes in de boom nauwlettend in de gaten. En voor het geval deze vragen bij je opkomen: ja, het is echt vuur en ja, er is een kans dat de boel in de hens vliegt.</p>
<h3>Christmas crackers</h3>
<p>Terwijl het kaarsvet op de vloer druppelt, nestelen wij ons aan de keukentafel. Als startschot van de maaltijd worden de christmas crackers tevoorschijn gehaald. Een paar tellen later vindt er een bloedserieuze handel plaats en worden de prulletjes uit de crackers verdeeld. Dobbelstenen, miniatuurbowlingsets, puzzeltjes van dinosaurussen: het lijkt opeens van groot belang om ze te bemachtigen. De dag na kerstavond is iedereen zijn aanwinsten echter weer vergeten. Al hoewel ik nog steeds lol heb van een XXL paperclip die ik drie jaar geleden op mijn naam heb gezet.</p>
<h3>Tips</h3>
<p>En voor het geval ik je nu nog steeds niet enthousiast heb gemaakt over de kersttijd, dan raad ik je aan om <em>Love Actually </em>even aan te zetten. Of alvast op zoek te gaan naar een spetterende adventkalender. Of een outfit te kiezen voor het kerstgala. Of van vouwblaadjes sterren te knippen voor op je slaapkamerraam. Of je broertje in te pakken met prachtig kerstcadeaupapier. Zo kun je nog eens lachen.</p>
<p><em>Sietje (16) is een ramp in het maken van keuzes en kan uren nadenken over een geschikte 'caption' bij haar Instagram-post. Ze is kind-aan-huis op de camping in Frankrijk en heeft haar mobiel standaard op 1% staan. Ze is daarnaast een fanatiek hockeyster en kijkt nú al uit naar het moment dat ze haar vwo-diploma binnen heeft en kan verhuizen naar Amsterdam.</em></p>  
