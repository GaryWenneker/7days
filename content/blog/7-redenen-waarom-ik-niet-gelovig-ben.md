---
id: 698eb15023984532bd543509813b54d5
type: post
layout: post
title: "7 redenen waarom ik niet gelovig ben"
permalink: /blog/7-redenen-waarom-ik-niet-gelovig-ben/
date: 2022-05-11T19:16:41.067Z
author: 7biA1WiYB
excerpt: "Het christendom is geweldig, echt. Goede Vrijdag, Pasen, Hemelvaart, Pinksteren, allemaal vrije dagen die we aan God en zijn aanhangers te danken hebben. Net zoals het idee van vergiffenis en liefde, die vind ik ook top. Daarvoor dan ook veel dank. Het probleem is alleen dat ik niet in God of zelfs maar een goddelijke kracht geloof en dit is waarom.  "
seo:
  description: "7 redenen waarom ik niet gelovig ben"
  title: "7 redenen waarom ik niet gelovig ben"
---
Het christendom is geweldig, echt. Goede Vrijdag, Pasen, Hemelvaart, Pinksteren, allemaal vrije dagen die we aan God en zijn aanhangers te danken hebben. Net zoals het idee van vergiffenis en liefde, die vind ik ook top. Daarvoor dan ook veel dank. Het probleem is alleen dat ik niet in God of zelfs maar een goddelijke kracht geloof en dit is waarom.  

    <h3>1. Het is niet realistisch</h3>
<p>Het is natuurlijk nogal subjectief wat je realistisch vindt. Maar denk eens diep na: Eva is volgens de Bijbel geschapen uit een rib van Adam. Waarom moest een mensenvrouw gemaakt worden van een rib en konden alle vrouwtjesdieren gewoon -poef- op aarde verschijnen? Bovendien werd Adam volgens de overlevering 930 jaar oud, regende het sprinkhanen, liet Mozes de zee splijten, kon Jezus over water lopen en liet Jezus water in wijn veranderen. Niet erg logisch of realistisch, toch?</p>
<p>Nog zoiets: volgens de Bijbel is de aarde in zes dagen geschapen en creëerde God alles wat wij nu kunnen waarnemen. De wetenschap heeft talloze bewijzen dat het anders is gegaan. Waar vertrouw je meer op: een mooi verhaal uit een oud boek of de wetenschap? Hoe graag ik ook zou willen dat na mijn dood Petrus (of de duivel, dat is natuurlijk ook een optie) op een wolk op me staat te wachten, omgeven door engelen met harpjes, het klinkt me niet heel waarschijnlijk in de oren.</p>
<h3>2. Het is te makkelijk</h3>
<p>Elk onverklaarbaar verschijnsel kan je aan God toeschrijven. Regen? Dat is God die ons zegent met vruchtbare grond. Waarom is de lucht blauw? God heeft dat zo bepaald. En ook: het ontstaan van de mens? Hij schiep Adam en Eva. Waar vroeger een meerderheid van de mensen de Schepping letterlijk nam, zijn er nu ook veel christenen die geloven dat er een tussenvorm is: God heeft de evolutie geschapen. Ik vind het te makkelijk: wanneer je iets niet kan verklaren, is het God en wanneer er een verklaring voor is gevonden, pas je het geloof gewoon aan.</p>
<h3>3. Het is niet aantoonbaar</h3>
<p>Dit is een inkoppertje. Heb jij God ooit gezien of gehoord? Ik niet en ik ben ervan overtuigd dat het bij jou hetzelfde is. Er is geen enkel bewijs voor een godheid. Voor zover ik weet, zijn er de laatste tijd niet zo veel mirakelen geweest, noch mensen die uit de dood opstonden.</p>
<h3>4. God grijpt niet in</h3>
<p>God is liefde, is het idee. Hij heeft het beste met ons voor en we zijn allemaal ‘kinderen van God’. Toch vind ik dat hij een bar slechte Vader is als hij al het geweld op aarde toelaat. Het gaat nota bene vaak over zijn eigen Leer. Kijk alleen al naar de wreedheden tijdens de kerstening, kruistochten, de reformatie en aanslagen die gepleegd worden. En dat allemaal in naam van het geloof. Prachtig hoor, die passie voor je geloof, maar als God zo’n vredesstichter was, had hij daar wat mij betreft wel een stokje voor mogen steken. Of in eerste instantie geen mensen moeten scheppen die zich laten verleiden tot dit soort gruweldaden.</p>
<h3>5. Je hebt de Bijbel niet nodig om een goed mens te zijn</h3>
<p>Als je aan gelovigen vraagt waarom ze geloven, zal je antwoorden krijgen als ‘het helpt me een goed mens te zijn’ en ‘het heeft me het verschil tussen goed en kwaad geleerd’. Het geloof predikt moralen als vergiffenis, onbaatzuchtigheid en liefde. Ondertussen beweert de Bijbel constant dat de mens slecht is en de neiging heeft te zondigen. Kijk bijvoorbeeld maar naar Adam en Eva. En als je zondigt, word je gestraft met marteling in hel, ziekte of andere ellende. Heb je echt die motivatie nodig om een goed mens te zijn? Is het niet beter om vergevingsgezind, onbaatzuchtig en liefdevol te zijn omdat je dat zélf wilt en niet omdat je bang bent voor straf of een wit voetje wilt halen bij de Heer?­</p>
<h3>6. Mensen willen een zondebok</h3>
<p>Hoe fijn is het om het onrecht op iemand anders af te kunnen schuiven. <em>Jij </em>bent niet verantwoordelijk voor jouw slechte daden, nee, het is de duivel die jou dat heeft ingefluisterd. Of het is Gods pad dat jij volgt, want Hij heeft een plan voor jou. Je schuift door te geloven een deel van de verantwoordelijkheid van je af. Door die Adam en Eva zitten wij hier met de gebakken peren (of eigenlijk appel), maar gelukkig ben <em>jij </em>er om dat recht te zetten door in de enige en ware God te geloven.</p>
<h3>7. Ik voel het niet</h3>
<p>Wat ik in de eerste zin van deze blog schreef, is waar. Hoewel je het misschien niet zou denken na mijn anti-geloof betoog, vind ik het christendom geweldig. De verhalen in de Bijbel zijn prachtig en brengen een goede boodschap over. Ik vind het mooi om te zien hoe mensen hoop putten uit hun geloof. Dat geldt natuurlijk niet alleen voor het christendom, maar ook voor alle andere religies. Vaak genoeg heb ik gezocht naar <em>iets </em>wat erop wees dat Hij bestaat, een teken, een gevoel, een droom… maar ik stuitte alleen op pure leegte.</p>
<p>Ben ik jaloers? De wereld zou zoveel ongecompliceerder zijn als ik zou geloven in God: kwesties die mensen al millennia lang bezighouden, kunnen worden verklaard met de bijbel, goede daden worden beloond en als bonus kom je in de hemel. Ik benijd mensen die met hart en ziel op God kunnen vertrouwen. Misschien verander ik van gedachte en bekeer ik me nog ooit tot het christendom, of een ander geloof. Ik kan het me alleen niet voorstellen, maar wie weet? De wonderen zijn de wereld nog niet uit!</p>  
