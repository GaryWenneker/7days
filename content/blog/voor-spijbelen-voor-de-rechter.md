---
id: 149e055445a64e0e8e8c044302ccc665
type: post
layout: post
title: "Voor spijbelen voor de rechter"
permalink: /blog/voor-spijbelen-voor-de-rechter/
date: 2022-05-11T19:16:41.067Z
author: 7biA1WiYB
excerpt: "Het eerste uur wiskunde skippen zodat je nog even in bed kunt blijven liggen? Of in plaats van een uurtje gym liever in het winkelcentrum hangen? Niet heel erg toch? De ergste straf die je kunt krijgen is het schoolplein troepvrij maken met een prikker! Of toch niet…?  "
seo:
  description: "Voor spijbelen voor de rechter"
  title: "Voor spijbelen voor de rechter"
---
Het eerste uur wiskunde skippen zodat je nog even in bed kunt blijven liggen? Of in plaats van een uurtje gym liever in het winkelcentrum hangen? Niet heel erg toch? De ergste straf die je kunt krijgen is het schoolplein troepvrij maken met een prikker! Of toch niet…?  

    <p>Op de middelbare school was ik best braaf. In zes jaar tijd heb ik nooit gespijbeld, want ik vond school altijd wel gezellig en interessant. Ook heb ik me maar één keer eerder moeten melden, omdat ik drie keer te laat was gekomen. Nu kon ik ook goed overweg met de conciërges, anders was het vast vaker gebeurd.</p>
<h3>Leerplichtwet</h3>
<p>Maar wist je dat je met geregeld te laat komen of spijbelen de Leerplichtwet overtreedt? In de wet staat dat alle kinderen vanaf hun vijfde verjaardag leerplichtig zijn. Dus hups, naar school! Deze leerplicht duurt tot je zestien wordt, maar dat schooljaar moet je nog wel afmaken. Klaar daarna? Nope! Zolang je geen startkwalificatie - dat is een vwo, havo of mbo niveau 2-diploma - hebt, moet je door tot je achttiende verjaardag.</p>
<p>Als je spijbelt of vaak te laat komt voldoe je niet aan de leerplicht. Je gaat dan zonder geldige reden niet naar school. Regelmatig spijbelen, dat is zestien lesuren in vier opeenvolgende weken of drie dagen achter elkaar, is strafbaar. Tot je twaalfde zijn je ouders verantwoordelijk, maar daarna kun je zelf straf krijgen.</p>
<h3>De leerplichtambtenaar</h3>
<p>Je wordt niet zomaar naar de rechter gestuurd. Eerst word je op het matje geroepen op school. Als dit geen effect heeft, moet school een verzuimmelding maken bij DUO. De leerplichtambtenaar stuurt je dan een waarschuwingsbrief. Ga je hierna nóg door met spijbelen? Dan moet je op gesprek komen bij de leerplichtambtenaar en uitleggen waarom je zoveel spijbelt.</p>
<p>Naar aanleiding van dit gesprek stelt de leerplichtambtenaar samen met school en je ouders een plan op om jou weer volledig naar school te krijgen. Als zélfs dit niet lukt kan de leerplichtambtenaar de Raad voor de Kinderbescherming en Bureau Halt inschakelen. Samen kunnen zij een proces-verbaal opmaken en pas dan komt de rechter om de hoek kijken...</p>
<h3>Voor de rechter</h3>
<p>Voor je naar de rechter kunt, doet de Raad voor de Kinderbescherming onderzoek. Ze gaan met jou en jouw omgeving praten en maken een rapport op. Hierin staat ook een strafadvies voor de rechter. De leerplichtambtenaar maakt daarna een proces-verbaal op en het Openbaar Ministerie besluit of je naar de rechter moet.</p>
<p>Als de rechter vindt dat je schuldig bent, kunnen jij én je ouders gestraft worden. Voor spijbelaars bestaan er speciale leerstraffen, allemaal zodat je zo snel mogelijk weer in de schoolbanken zit. Ook kun je een werkstraf krijgen. Als de rechter vindt dat jouw ouders een rol spelen in het schoolverzuim, kunnen zij een boete krijgen. Welke straf de rechter oplegt, hangt af van het specifieke geval: daar zijn geen vaste regels voor.</p>
<h3>Onderliggende problemen</h3>
<p>Nu zijn de leerlingen die gewoon even geen zin hebben in school niet degenen die structureel spijbelen. Vaak zijn er onderliggende problemen die spijbelen veroorzaken, zoals pesten of een depressie. Bij zulk soort onderliggende problematiek zal een straf het spijbelprobleem niet oplossen.</p>
<p>Het onderzoek naar de onderliggende oorzaken van spijbelen is de laatste jaren steeds belangrijker geworden. Vaak komen daar oplossingen uit, waardoor je niet naar de rechter hoeft. Zonder een rechtszaak is de oplossing voor het probleem vaak een stuk sneller gevonden, fijn toch? Maar nog fijner: blijf lekker op school tot je voldaan hebt aan die leerplicht!</p>  
