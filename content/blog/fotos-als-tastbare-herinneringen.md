---
id: 0ea745199e9e483d938ccacc3cef8986
type: post
layout: post
title: "Foto’s als tastbare herinneringen"
permalink: /blog/fotos-als-tastbare-herinneringen/
date: 2022-05-11T19:16:41.067Z
author: 7biA1WiYB
excerpt: "‘Laura, vergeet niet om foto’s te maken!’ Tijdens mijn examenfeest laat mijn moeder me maar niet met rust. Of ik al een foto heb met mijn vrienden. Een eentje met mijn broertje en zusje. En of ik er alsjeblieft ook nog eentje met haar wil nemen.  "
seo:
  description: "Foto’s als tastbare herinneringen"
  title: "Foto’s als tastbare herinneringen"
---
‘Laura, vergeet niet om foto’s te maken!’ Tijdens mijn examenfeest laat mijn moeder me maar niet met rust. Of ik al een foto heb met mijn vrienden. Een eentje met mijn broertje en zusje. En of ik er alsjeblieft ook nog eentje met haar wil nemen.  

    <p>‘Maaahaam, laat me toch! Dat doe ik heus wel!’ is mijn standaardreactie. En ik maak ook daadwerkelijk een aantal leuke foto’s. Fijn, weer iets om mijn kamer mee te versieren! Maar waarom maakt mijn moeder zich daar zo druk om?</p>
<h3>In een stoffig hoekje</h3>
<p>'Wat is er nu zo belangrijk aan die foto’s?' vraag ik haar een dag later. Met een schittering in haar ogen trekt ze me mee naar de spelletjeskast. Onderaan, in een stoffig hoekje, liggen plakboeken opgestapeld. Ze trekt er eentje van de stapel. ‘Kijk hier maar in.’</p>
<p>Het blijkt om een drietal foto’s te gaan van haar eigen examenfeest, zo’n dertig jaar geleden. Ernaast staan alle namen van de gasten. ‘Dit is mijn enige tastbare herinnering aan die dag en daarom wil ik dat jij er voor later ook hebt', vertelt ze me.</p>
<h3>Herinneringen</h3>
<p>En zo kijk ik die middag nog meer plakboeken door. Iedere foto draagt zijn eigen herinnering met zich mee. Soms zijn dat grote dingen, zoals een examenfeest, en soms zijn het kleine gebeurtenissen, zoals een foto van mijn moeder met haar ouders aan tafel. En juist die kleine gebeurtenissen vergeet je als eerste.</p>
<p>Wat ik deze vakantie dus zeker ga doen, is een plakboek maken van de leukste gebeurtenissen uit mijn eigen middelbare schooltijd. Natuurlijk gaat het voornamelijk om grote dingen, zoals mijn Rome-reis in 5vwo. Maar ik hoop eigenlijk dat ik ergens heel diep in de galerij van mijn telefoon ook foto’s tegenkom van een willekeurige pauze of van een mooie fietstocht naar huis. Want die wil ik later écht niet vergeten.</p>
<h3>Dikke tip</h3>
<p>Voor mij is het te laat om nu nog zulke foto’s te maken, want terug naar de tijd van de brugklas kan ik niet meer. Maar echt, als jij de kans nog hebt? Gebruik dan deze <em>dikke tip</em> en maak meer foto’s van bijvoorbeeld school, vrienden, reisjes, feestjes, alles! En het maakt niet uit of dit met je telefoon, een professionele camera of een polaroid is. Als de herinnering maar tastbaar wordt. Je zult jezelf later bedanken.</p>
<p><img height="452" src="https://lh6.googleusercontent.com/cs3KtLbguSlxl-ZdtswGJ0pvx9jc0qnqVnsFQ7u_zJELgjwEseh7YqIQUdsfbIxCHxekEkMOn9d2CkzB-TRvEeTozHyI61d-e4IQcvAW89Psi6IFrzmK4bcdmkLGIPHBtVeTVowW" width="602"><i>De foto van mijn examenfeest.</i></p>  
