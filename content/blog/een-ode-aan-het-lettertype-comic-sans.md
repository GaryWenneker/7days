---
id: fd470b97adf842799f03747b7b8c88d8
type: post
layout: post
title: "Een ode aan het lettertype Comic Sans"
permalink: /blog/een-ode-aan-het-lettertype-comic-sans/
date: 2022-05-11T19:16:41.067Z
author: 7biA1WiYB
excerpt: "Bijna zestien jaar geleden kwamen we elkaar voor het eerst tegen. Jij stond op mijn geboortekaartje, ik lag in de wieg. Het was liefde op het eerste gezicht. Onze paden zouden elkaar nog vaak kruisen.  "
seo:
  description: "Een ode aan het lettertype Comic Sans"
  title: "Een ode aan het lettertype Comic Sans"
---
Bijna zestien jaar geleden kwamen we elkaar voor het eerst tegen. Jij stond op mijn geboortekaartje, ik lag in de wieg. Het was liefde op het eerste gezicht. Onze paden zouden elkaar nog vaak kruisen.  

    <p>Vanaf het eerste moment dat ik kon typen, gebruikte ik je. Jij was een frisse wind in een wereld waar het stoffige Times New Roman en Arial heerste. Speels, maar leesbaar. Sierlijk, maar stoer. Je was geliefd bij iedereen: van verjaardagskaarten tot werkstukken, van logo’s tot kinderboeken. Een echte alleskunner, kan ik wel zeggen.</p>
<h3>Kinderlijk ouderwets</h3>
<p>Ik heb zoveel mooie herinneringen aan ons samen, Comic Sans. Weet je nog die keer dat ik in groep vier mijn eerste presentatie moest geven en dat jij op mijn PowerPoint de show stal? Of dat bordspel dat ik heb gemaakt met jouw letters trots op elk vakje.</p>
<p>Maar helaas, zo’n acht jaar geleden begonnen we uit elkaar te groeien. We zagen elkaar té veel; zelfs mijn tachtigjarige opa gebruikte je. Steeds vaker ging ik vreemd met Calibri of Lucida Handwriting en ik maakte kennis met het online downloaden van lettertypes. Vergeleken met al die nieuwe, exotische opties, leek jij opeens kinderlijk en ouderwets.</p>
<p>Op een bepaald moment kon ik het niet meer uitstaan om je te zien. Meerdere keren heb ik op het punt gestaan teksten met jou erop te verscheuren. Ik heb er zelfs over nagedacht om je van mijn laptop te verwijderen.</p>
<h3>Nostalgie</h3>
<p>Ik heb je jarenlang ontlopen en dat ging makkelijker dan verwacht, want ik ben niet de enige met een hekel aan jou. De hele wereld verafschuwt je. Maar laatst zag ik op Instagram ‘valentine memes’, geschreven in jouw vrolijke letters. Meteen kwam alles weer boven: onze geschiedenis, mijn liefde voor jou en de momenten die we samen hebben doorgemaakt. Een steek van nostalgie ging door me heen.</p>
<h3>Retro</h3>
<p>We zullen nooit meer zo close worden als we waren in mijn eerste acht levensjaren, maar ze zeggen niet voor niets ‘Oude liefde roest niet’. Dus misschien ben je over twintig jaar retro en kan ik met goed fatsoen het geboortekaartje van mijn toekomstige kind ontwerpen met jouw letters. Stiekem hoop ik het. Maar voorlopig ben je enkel geschikt voor memes.</p>  
