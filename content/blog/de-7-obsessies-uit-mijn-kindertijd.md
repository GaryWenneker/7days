---
id: b4a95fd832004f619e5f2498a687b7ba
type: post
layout: post
title: "De 7 obsessies uit mijn kindertijd"
permalink: /blog/de-7-obsessies-uit-mijn-kindertijd/
date: 2022-05-11T19:16:41.067Z
author: 7biA1WiYB
excerpt: "Vroeger had ik van die random dingen waar ik helemaal gek op was. Kneedgum bijvoorbeeld, of de boeken van Geronimo Stilton. Maar ook zanger en danser Ralf hield me erg bezig. Dit zijn misschien wel de 7 grootste obsessies van mijn kindertijd:  "
seo:
  description: "De 7 obsessies uit mijn kindertijd"
  title: "De 7 obsessies uit mijn kindertijd"
---
Vroeger had ik van die random dingen waar ik helemaal gek op was. Kneedgum bijvoorbeeld, of de boeken van Geronimo Stilton. Maar ook zanger en danser Ralf hield me erg bezig. Dit zijn misschien wel de 7 grootste obsessies van mijn kindertijd:  

    <h3><strong>1. De tapdansende Ralf van het Junior Songfestival</strong></h3>
<p>Al vanaf het moment dat Ralf met <a href="https://www.youtube.com/watch?v=B14rNhnRfQQ" target="_blank">zijn liedje Click Clack </a>auditeerde voor het Junior Songfestival, had ik een nieuw idool. Ik vond hem cool en keek tegen hem op. Zijn liedje zong ik keihard mee onder de douche. Dat tapdansen probeerde ik na te doen en toen hij het Junior Eurovisie Songfestival won, sprong ik <em>al tapdansend</em> een gat in de lucht. Niet veel later ging ik naar een optreden van hem. Maar Ralf... Waar ben je nu? Ik hoor nooit meer iets van je... </p>
<h3><strong>2. Jumpen</strong></h3>
<p>Nu we het toch over dansen hebben: ik had in mijn kindertijd ook een obsessie met de sportieve rage <a href="https://www.youtube.com/watch?v=AJgEQKMI3s0" target="_blank">jumpen</a>. Ineens stond iedereen op random plekken te springen en rare bewegingen te maken met zijn voeten. Ik vond het geweldig. Toen mijn broer mij <em>de draai</em> had geleerd, was ik er heilig van overtuigd dat ik een echt talent was, dus deed ik mee met een wedstrijd. Toen ik tweede werd, wist ik wat ik later wilde worden. Beroepsjumper.</p>
<h3><strong>3. De Tweenies</strong></h3>
<p>Deze eigenaardige poppen (of wat ze ook mogen voorstellen) hielden mij vroeger vaak bezig. Ik was niet alleen gek op het televisieprogramma, maar ik had ook allerlei merchandise van deze gekkies. Stickers, linialen en briefpapier. Als ik nu <a href="https://www.youtube.com/watch?v=rDbLucX7WwE" target="_blank">een aflevering terugkijk</a>, vraag ik me niet alleen af hoe ik dit ooit zo leuk kon vinden, maar ook hoe het zat met de eigenwaarde van de (stem)acteurs van dit programma...</p>
<h3><strong>4. Online spelletjes: Louie de Pizzabakker</strong></h3>
<p>Vroeger had ik nog geen huiswerk, dus mijn middagen bestonden uit computeren. <em>Spele.nl</em> was mijn favoriete site. Vooral het spel <a href="http://spele.nl/louie-de-pizza-bakker-spel/" target="_blank">Louie de Pizzabakker</a> heb ik echt ontzettend veel en vaak gespeeld. Urenlang klonk het achtergrondmuziekje door de woonkamer en probeerde ik als een gek alle pizzamonsters te vangen. Papa Louie was mijn held. </p>
<h3><strong>5. Kneedgum</strong></h3>
<p>Kneedgum was iets waar ik als kind geen genoeg van kreeg. Het feit dat je ergens mee kon gummen wat ook kneedbaar is, was iets waar ik me als kind enorm over kon verwonderen. Op school waren die gekke dingen inmiddels verboden, maar daar trokken wij ons natuurlijk heel <em>badass </em>niks van aan. </p>
<h3><strong>6. Lolobal</strong></h3>
<p>Ik was de naam even vergeten, maar het heet een Lolobal. Speelgoed van vroeger, waarbij je<a href="https://www.youtube.com/watch?v=SrbbZwVEpjo" target="_blank"> je voeten op een plastic schijf rondom een opblaasbal moest zetten</a>. Toen ik het eenmaal kon, was ik niet meer te stoppen. Lopen deed ik haast niet meer, ik sprong gewoon overal heen op mijn mooie Lolobal. </p>
<h3><strong>7. Geronimo Stilton</strong></h3>
<p>Deze slimme muis beleefde allemaal avonturen in zijn geweldige boeken. Deze boeken waren een van de weinige die ik meerdere keren las. Wat ik er het allergeweldigst aan vond? De verschillende lettertypes, groottes en kleuren van de woorden. Ineens kwam er ook een animatieserie van en dat vond ik natuurlijk harstikke gaaf. Zo kon ik mijn obsessie nog verder doorontwikkelen.</p>
<p><em>Ik had </em><em>vroeger </em><em>best veel obsessies, maar over de meeste dingen ben ik inmiddels wel heen. Er is geen Geronimo Stilton-boek meer te vinden in mijn boekenkast en mijn kneedgum is ook al jaren weg. Gelukkig maar, want inmiddels heb ik nieuwe obsessies. <a href="https://7dagen.netlify.app/blog/7-manieren-om-een-tompouce-weg-te-werken">Het opeten van een tompouce</a> houdt mij bijvoorbeeld erg veel bezig. Of mijn <a href="https://7dagen.netlify.app/blog/mijn-doritosgrot">obsessie met Doritos.</a></em></p>  
