---
id: d4fdf664442e44ceafe90e52124e4c8b
type: post
layout: post
title: "Dit vind ik van mijn eerste yoga-ervaring"
permalink: /blog/dit-vind-ik-van-mijn-eerste-yoga-ervaring/
date: 2022-05-11T19:16:41.067Z
author: 7biA1WiYB
excerpt: "‘Find your true north.’ Vertelt de site van de plaatselijke yogaclub me. Nou, daar gaan we voor! Al een half jaar lang hebben vriendin Karlijn en ik het plan om een keer een yogales te doen. Gewoon voor de lol, en wie weet vinden we ons ware noorden wel.  "
seo:
  description: "Dit vind ik van mijn eerste yoga-ervaring"
  title: "Dit vind ik van mijn eerste yoga-ervaring"
---
‘Find your true north.’ Vertelt de site van de plaatselijke yogaclub me. Nou, daar gaan we voor! Al een half jaar lang hebben vriendin Karlijn en ik het plan om een keer een yogales te doen. Gewoon voor de lol, en wie weet vinden we ons ware noorden wel.  

    <h3><strong>Verbinden met de wereld</strong></h3>
<p>Dus scrol ik op een site door de verschillende opties. Elk type les heeft zijn eigen sprankelende beloftes: 'Ontdek de kracht van volledige overgave en loslaten.' Of 'Het helpt je op een makkelijke manier te verbinden met de wereld'. Niet bepaald de bewoording die ikzelf zou gebruiken, maar ik sta open voor nieuwe ervaringen: dat is ook een van de redenen dat ik naar een yogales wil.<strong><em> </em></strong>Uiteindelijk besluiten Karlijn en ik voor de detox yoga te gaan, want een 'verheldering van de geest en een boost voor het immuunsysteem' klinkt ons als muziek in de oren.</p>
<p>Enthousiast fietsen we naar de yogastudio. We worden begroet door een wierrookgeur en een zachtaardige vrouw, die ons een kopje thee aanbiedt. Het gebouw, voorheen een busgarage, is gróót, licht en vooral heel hip. In de kleedkamer (of eigenlijk kleedzaal) staan twee bloesembomen, zó echt dat ik eraan moet voelen om me ervan te verzekeren dat het plastic is.</p>
<h3><strong>Kungfu Panda muziek</strong></h3>
<p>Als we blootvoets de ruimte in stappen, houd ik meteen mijn adem in. In het midden ligt een vrouw met haar ogen dicht onder een dekentje, verderop zit een andere dame kaarsrecht in lotushouding, eveneens met gesloten ogen. Op de achtergrond klinkt het type muziek dat ik tot nu toe alleen in <em>Kungfu Panda </em>heb gehoord. Als ik goed luister, kan ik een panfluit en een gong onderscheiden. De instructrice knikt ons glimlachend toe en we zoeken twee matjes naast elkaar uit. Pas als ik - een beetje onwennig - in kleermakerszit op mijn matje plaatsneem, durf ik weer uit te ademen.</p>
<p>Een voor een druppelen onze mede-yogi binnen. Woordeloos strijken ze neer op hun matjes, om vervolgens met de ogen dicht te wachten op de aanvang van de les. Af en toe werpen Karlijn en ik elkaar een lachende blik toe, die onze ongemakkelijkheid met de situatie weergeeft. Even later stelt onze jonge instructrice zich voor en vertelt dat ze net terug is van een cursus in het Himalayagebergte.</p>
<h3><strong>Puffen als een oude fietspomp</strong></h3>
<p>Pas bij het uitvoeren van de derde oefening heb ik door dat iedereen, inclusief de instructrice, z’n ogen dicht heeft. Bij de volgende oefening, waarbij we onze ‘eeuwig brandende bron van energie’ moeten aanspreken, doe ik dus maar hetzelfde. Vijf minuten lang zit de groep te puffen als een oude fietspomp, terwijl we met onze vinger een neusgat dichtklemmen. Na drieënhalve minuut verschijnen er sterretjes achter mijn oogleden, na vier minuten begin ik lichtelijk duizelig te worden en na vijf minuten heb ik het gevoel dat ik ga flauwvallen. Dat was vast niet het idee. Of zouden dat de gifstoffen zijn die mijn lichaam verlaten?</p>
<p>Het tweede deel van de les besteden we aan het doen van asana’s. In gewonemensentaal: houdingen die er makkelijk uitzien, maar onmogelijk blijken om zelf aan te nemen. In yogataal betekent het houdingen die ‘ruimte creëren’. Ik kan er niet meer over zeggen dan dat ik nog nooit zoveel moeite heb gehad om mijn lach in bedwang te houden. Wanneer de instructrice op bloedserieuze toon begint te praten over de Lord Shiva en zijn volmaakte balans, lig ik op de grond te kronkelen van het lachen.</p>
<h3>En...?</h3>
<p>Ik moet zeggen: het was een leuke ervaring. Zou ik het nog een keer doen? Absoluut niet. Ik voelde me op de een of andere manier een indringer in de yogagemeenschap. Alsof ik als atheïst een kerkdienst bijwoonde. En in zekere zin is dat ook zo: je moet een bepaalde mate van spiritualiteit hebben om je te kunnen overgeven tijdens een les. En blijkbaar bezit ik die spiritualiteit niet. Mijn ware noorden heb ik dus niet gevonden. Dat is niet erg, want ik weet nu in ieder geval waar mijn noorden níet ligt. En dat is ook belangrijk.</p>
<p>Beveel ik anderen het proberen van een yogales aan? Zeker! Misschien vind jij je ‘bron van eeuwig brandende energie’ hier wél. Dan is jouw innerlijk kompas gewoon anders gekalibreerd dan de mijne. Wat ieders bestemming is, dat weet niemand. Wat ik wel weet is dat het (in veel gevallen) draait om de reis. En laten we proberen die zo leuk en vernieuwend mogelijk te maken als we kunnen!</p>  
