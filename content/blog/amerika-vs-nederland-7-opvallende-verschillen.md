---
id: 663d9b64cad241119066e21778f85ec3
type: post
layout: post
title: "Amerika vs. Nederland: 7 opvallende verschillen"
permalink: /blog/amerika-vs-nederland-7-opvallende-verschillen/
date: 2022-05-11T19:16:41.067Z
author: 7biA1WiYB
excerpt: "De zomervakantie ligt (helaas) alweer even achter ons, maar tijdens een saaie schooldag denk ik vaak nog terug aan mijn vakantie in Amerika. De rondreis van twee weken door Florida die we met ons gezin hebben gemaakt, was prachtig! Maar dat is niet het enige dat ik me herinner, want de grote cultuurschok zal ik nooit vergeten. Deze 7 verschillen vond ik het opvallendst.  "
seo:
  description: "Amerika vs. Nederland: 7 opvallende verschillen"
  title: "Amerika vs. Nederland: 7 opvallende verschillen"
---
De zomervakantie ligt (helaas) alweer even achter ons, maar tijdens een saaie schooldag denk ik vaak nog terug aan mijn vakantie in Amerika. De rondreis van twee weken door Florida die we met ons gezin hebben gemaakt, was prachtig! Maar dat is niet het enige dat ik me herinner, want de grote cultuurschok zal ik nooit vergeten. Deze 7 verschillen vond ik het opvallendst.  

    <h3>1. Van plastic bestek...</h3>
<p>Waar er in Nederland inmiddels toch aardig wat aandacht is voor de plastic soep, merkte ik daar in Amerika vrij weinig van. Oké, bij <em>Starbucks </em>kreeg je geen rietje meer, dat geef ik toe. Verder is plastic overal aanwezig. Bij de vele fastfood restaurants, in winkels en zelfs bij het ontbijt waar het bestek van plastic was! Buiten milieu-onvriendelijk ziet dat er ontzettend onprofessioneel uit.</p>
<h3>2. …tot plastic zakjes</h3>
<p>Daarnaast geldt in Nederland een verbod op het gratis weggeven van plastic zakjes in winkels - en met succes! Klanten nemen steeds vaker een eigen, herbruikbare boodschappentas mee. In Amerika niet: de wegwerpcultuur gaat nog verder. In supermarkten worden de boodschappen door de medewerkers voor je ingepakt. Superlief, maar dat leidt vaak tot een schaal van één of twee producten tot één plastic zakje! En die belanden, eenmaal thuis, natuurlijk regelrecht in de prullenbak. Vreselijk, al dat afval! Wij hebben geprobeerd zo veel mogelijk zakjes te recyclen door er vuile was of natte zwemkleren in te stoppen.</p>
<h3>3. Te koud/te warm</h3>
<p>Aan energieverspilling doen ze ook, want de airco staat overal heel de dag aan. En dát er airco is, begrijp ik op zich wel aangezien het buiten steeds boven de dertig graden Celsius was. Maar wat stond hij koud! Ieder(e) hotelkamer/auto/winkelcentrum waar wij binnenkwamen, voelde als een diepvries. 's Ochtends wilden wij eigenlijk ons warme bed niet uit, geteisterd door de overdosis aan blazende koude lucht. En ook dat vond ik dus nogal zonde.</p>
<h3>4. Fahren-wat?</h3>
<p>Die Celsius moet ik er overigens specifiek bij de temperatuur typen, want in Amerika hebben ze een heel ander metrisch systeem! Graden Celsius kennen ze niet; zij gebruiken liever graden Fahrenheit. En dan heb je nog feet, gallons, inches, miles en natuurlijk dollars. Ik begrijp ze nog steeds niet. Hoeveel kilometer we nu gereden hebben en hoeveel liter benzine we hebben verbruikt? Mij kun je alles wijsmaken...</p>
<h3>5. ALLES IS GROOT</h3>
<p>Misschien wel het meest voordehandliggende verschil met Nederland, maar zeker de moeite waard om te benoemen: alles in Amerika is GROOT! Zelfs al bestel je ergens een <em>small</em> menu met een <em>small</em> bekertje cola. Met zo'n maaltijd kun je heel de dag vooruit en de hoeveelheid drinken is voldoende voor vijf dorstige hardlopers. En de winkels waar je het eten moet kopen? Dat zijn paleizen met gangen vol cereals en schappen vol met chips. De oplossing? In winkels altijd de bekende merken zoeken, het drinken met meer mensen delen en het eten? Ach, twee weken in het jaar mag je wel genieten.</p>
<h3>6. ‘Tax not included’</h3>
<p>Terug naar de winkels. Vind je eindelijk de weg uit het giga-paleis - dat overigens ook de titel giga-duur mag hebben - kom je er bij de kassa achter dat je bij de prijs nog wat extra dollars (hoeveel euro was dat ook alweer?) op mag tellen. Belasting wordt namelijk nooit meegerekend in de prijs. Flauw...</p>
<h3>7. Een dikke tip</h3>
<p>En dan nóg een shock op het gebied van geld: overal wordt je geacht het horeca-personeel een fooi te geven van minstens 15%. Waarom dat dan niet meteen in de prijs van het eten zit? Dat is mij ook een raadsel. Toch denk ik dat ik het antwoord misschien heb gevonden: het is prettig voor de medewerkers zelf. Want waar 15% gewenst is, mag hoger natuurlijk altijd. Maar ja, wij gierige Nederlanders doen dat natuurlijk niet zo snel.</p>
<p>Misschien klink ik door al deze verschillen wel heel negatief over het land. Dat is natuurlijk niet de bedoeling! De natuur is prachtig en de mensen zijn ontzettend vriendelijk. Zelfs in een lange rij in een pretpark bleef iedereen beleefd en geduldig (en daar kunnen wij nog wel iets van leren!). Maar die cultuurschok? Die blijft nou eenmaal het langste hangen.</p>  
