---
id: 3d5c74704b944b81b456642f4980f4b6
type: post
layout: post
title: "‘Grijnzend boog de reus door de knieën’"
permalink: /blog/grijnzend-boog-de-reus-door-de-knieën/
date: 2022-05-11T19:16:41.067Z
author: 7biA1WiYB
excerpt: "Mijn opa is een man die uitgaat van het goede in de mens. Negatieve vooroordelen bestaan niet voor hem, iedere mens heeft iets goeds in zich en daarop moeten we vertrouwen.   "
seo:
  description: "‘Grijnzend boog de reus door de knieën’"
  title: "‘Grijnzend boog de reus door de knieën’"
---
Mijn opa is een man die uitgaat van het goede in de mens. Negatieve vooroordelen bestaan niet voor hem, iedere mens heeft iets goeds in zich en daarop moeten we vertrouwen.   

    <p>Concreet voorbeeld: een tijdje terug waren we met de hele familie naar de Efteling. Op een plein wilden we een mooie familiefoto maken, maar dan wel eentje waar ook echt iedereen op stond. Opa pakte zijn iPhone uit zijn broekzak en liep ermee naar een toevallige passant. Ik zal die even omschrijven: hij had een leren jack aan met een doodskop op de rug, lang haar in een paardenstaart, piercings in zijn gezicht. tatoeages in zijn nek en een leren broek met spijkers op de naden.</p>
<p>Nu wil ik niet bevooroordeeld overkomen, maar in zo’n situatie zou ik de man beleefd en licht geïntimideerd toeknikken en wachten tot hij voorbij is gelopen. Mijn opa niet. Die liep op de man af en vroeg hem of hij een foto wilde maken van onze familie. Hij keek lachend op en zei: ‘Maar natuurlijk meneer!’ Breed grijnzend boog de getatoeëerde reus door de knieën om iedereen mooi op de foto te krijgen. Daarna gaf hij de telefoon weer terug en met een vriendelijke groet liep hij verder.</p>
<p>Waarom vertel ik dit nou? Hierom: het festivalseizoen is weer begonnen en op veel festivals is een verbod op selfiesticks aangekondigd. De stokjes zijn namelijk gevaarlijk (je mept er zo iemand een bloedneus mee (per ongeluk of niet) en ze belemmeren het zicht voor de mensen achter je. Meteen kwam op dit bericht commentaar: ‘Hoe moet ik nou met mijn hele festivalgroep op de foto gaan? Zo lang zijn mijn armen niet!’ Nou gewoon, door weer sociaal contact aan te gaan met anderen en te vragen of zij die foto wil nemen dus. En niet meer af te gaan van je vooroordelen. Eigenlijk zou iedereen zich op festivals wat meer moeten gedragen als mijn opa.</p>  
