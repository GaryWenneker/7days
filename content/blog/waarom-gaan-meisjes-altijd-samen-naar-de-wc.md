---
id: 3146a97eb1e94969afa49f3191f5fc8e
type: post
layout: post
title: "Waarom gaan meisjes altijd samen naar de wc?"
permalink: /blog/waarom-gaan-meisjes-altijd-samen-naar-de-wc/
date: 2022-05-11T19:16:41.067Z
author: 7biA1WiYB
excerpt: "Het is een bekend beeld: meisjes die samen naar de wc gaan. Waarom we dat precies doen, weet ik eigenlijk ook niet meteen. Ik vroeg het daarom aan een paar andere meiden.   "
seo:
  description: "Waarom gaan meisjes altijd samen naar de wc?"
  title: "Waarom gaan meisjes altijd samen naar de wc?"
---
Het is een bekend beeld: meisjes die samen naar de wc gaan. Waarom we dat precies doen, weet ik eigenlijk ook niet meteen. Ik vroeg het daarom aan een paar andere meiden.   

    <p>Dat meisjes samen naar de wc gaan komt (gelukkig!) niet doordat we in de wereld van Harry Potter leven waardoor we bang zijn voor een trol die de boel aan gort slaat. Of dat er een griezelige basilisk uit de wc-pot zal kruipen. De clown van <em>It</em> ben ik nog nooit tegengekomen (iekkk!) en voor zover ik weet zorgden een stuk zeep en een bus toiletspray nog nooit voor problemen. Ondanks dat zit samen naar de wc gaan vast in mijn systeem - en in dat van veel anderen. Ik vroeg een aantal meiden daarom of zij wel eens samen naar de wc gaan, en waarom dan.</p>
<p><strong>Lieke (17)</strong>: 'Het ligt een beetje aan de omstandigheden, in vertrouwde situaties (zoals bij vrienden thuis of op school) vind ik het niet erg om alleen te gaan. Maar als ik ergens anders ben, op een drukke, onbekende plek, dan vind ik het wel prettiger om samen te gaan. Dan voel ik me zekerder en raak ik niemand kwijt.'</p>
<p><strong>Imme (18)</strong>: 'Buiten dat het leuker is om met iemand te kletsen, vind ik het ook handig om samen te lopen. Stel je voor, je bent net ongesteld geworden. Dan is het fijn als er een ander meisje bij je is!'</p>
<p><strong>Audrey (14)</strong>: 'Ik ga wel vaker met een groepje vriendinnen naar het toilet. Meestal omdat ik dat gezellig vind: dan ben je al met iemand in een gesprek en vraag je of diegene even meeloopt, om het verhaal af te maken.'</p>
<h3>Conclusie</h3>
<p>Uiteindelijk lijkt samen naar de wc gaan vooral neer te komen op drie dingen: veiligheid, handigheid en gezelligheid. Want wie voelt zich niet veiliger als-ie in een druk café samen naar de wc gaat dan wanneer je alleen gaat? En als je dan eindelijk bij het damestoilet komt staan er vaak nog zo'n zeven andere meiden voor je te wachten. Niet alleen handig maar vooral ook gezellig dat je een maatje hebt meegenomen. Kan zij haar verhaal af maken en kun jij vragen of ze je tas ff vast wil houden. Jongens hebben die problemen nou eenmaal niet.</p>
<p>Helaas voelt het nog altijd gevaarlijker voor meisjes om alleen op een drukke plek te zijn dan voor jongens. Zelf heb ik gelukkig nog nooit iets naars meegemaakt, maar als ik naast een dronken groep mensen schuifel, let ik ook extra goed op. Ik houd mijn ene hand altijd over mijn glas en met de andere hand bescherm ik mijn tas.</p>
<p>Over tassen gesproken: die slepen jongens (over het algemeen) ook niet met zich mee. En ongesteld worden ze ook niet, dus ze hoeven geen extra hulpmiddelen mee te sjouwen. Daarnaast staat bij de herentoiletten op wonderbaarlijke wijze zelden een rij (als er echt helemaal niemand is, ga ik daar wel eens snel mijn behoefte doen).<b><i> </i></b>Als het bij de meidenwc's altijd zo makkelijk was, dan zou ik ook niet per se een vriendin aan haar arm meeslepen om deze halfuur-durende tocht met mij af te leggen.</p>
<h3>Onderzoek</h3>
<p>Veiligheid, handigheid en gezelligheid zijn begrijpelijke redenen voor meisjes om samen naar het toilet gaan, maar een wetenschappelijk onderzoek heb ik natuurlijk niet gedaan. Ik betwijfel ook of er ooit zo'n onderzoek gedaan zou worden. Niet dat dat iets maakt, de kans is groot dat ik toch wel met andere meiden samen naar de wc toe blijf gaan. Want ook ik vind dat wel zo veilig, handig en gezellig!</p>  
