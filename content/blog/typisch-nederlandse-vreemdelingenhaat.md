---
id: 1010055724f6436a8a3f0e11d8ba1bf3
type: post
layout: post
title: "Typisch Nederlandse vreemdelingenhaat"
permalink: /blog/typisch-nederlandse-vreemdelingenhaat/
date: 2022-05-11T19:16:41.067Z
author: 7biA1WiYB
excerpt: "De Verenigde Naties maakten de Nederlandse bevolking er laatst op attent dat we misschien niet zo tolerant zijn als we denken. Dat had onder meer te maken met Piet, die volgens de organisatie gruwelijk fout en racistisch is. Maar volgens mij is er veel meer aan de hand dan alleen dat. Vooroordelen zijn parasieten in de open armen van Nederland.  "
seo:
  description: "Typisch Nederlandse vreemdelingenhaat"
  title: "Typisch Nederlandse vreemdelingenhaat"
---
De Verenigde Naties maakten de Nederlandse bevolking er laatst op attent dat we misschien niet zo tolerant zijn als we denken. Dat had onder meer te maken met Piet, die volgens de organisatie gruwelijk fout en racistisch is. Maar volgens mij is er veel meer aan de hand dan alleen dat. Vooroordelen zijn parasieten in de open armen van Nederland.  

    <p>Een lange tijd terug huurden mijn ouders schilders uit Polen in om onze buitenmuur te verven. Dat deden ze heel erg goed en we hadden niets te klagen. Een oude man verderop in de straat echter wel. Hij had de politie gebeld en laten controleren of onze schilders wel legaal waren. Dat waren ze.</p>
<p>Een niet zo lange tijd terug vond iemand anders de Poolse klussers van onze buurman om één of andere reden verdacht en daarom belde hij de politie. Agenten kwamen net te laat om de werknemers te zien wegrennen met hun spulletjes. Zij waren niet legaal en wisten dat ze in heel wat problemen zouden komen als de politie hen zou ontdekken.</p>
<p><strong>Polenhaat</strong><br>Legaal of niet legaal, er is voor mij geen excuus om hardwerkende mensen zomaar te benadelen. Ik kan me niet voorstellen dat je zo weinig te doen hebt dat je maar gewoon inlichtingendienstje gaat spelen in je eigen woonkamer. Kun je er niet tegen dat mensen zichzelf ondanks alle moeilijkheden proberen te onderhouden?</p>
<p>De ‘Polenhaat’ kent meerdere vormen. Leuzen als 'ze pakken onze banen af' hoor ik vaak genoeg langskomen op televisie en daarbuiten. Die hele angst om zomaar je baan te verliezen omdat iemand anders nu eenmaal beter is in iets en harder werkt dan jij, is sowieso een bron van haat jegens buitenlanders die werk proberen te vinden in ons land. Kunnen zij er wat aan doen dat ze hier de toekomst kunnen vinden die ze in hun thuisland niet hadden?</p>
<p><strong>Pijnlijke opmerkingen</strong><br>Maar misschien is dat nog wel de mildere vorm van intolerantie. Er ligt namelijk een mierzoete glazuurlaag van ongepast medelijden over een groot deel van de Nederlandse bevolking. Dat werkt als een goedpratertje voor alle opgehoopte vooroordelen.</p>
<p>Om die metafoor in een voorbeeld te vatten: de baas van mijn moeder is Surinaamse. Op een dag ging ze met mijn moeder naar een vergadering. Toen ze daar aankwamen, wendde een mevrouw zich vriendelijk tot mijn moeder, en zei: 'wat goed dat je ook je personeel meeneemt'. Dat is op zijn zachtst gezegd pijnlijk.</p>
<p><strong>Een zaadje planten</strong><br>Volgens mij ligt de kern van dit probleem in de opvoeding en het onderwijs. Wat je als kind leert, draag je onvermijdelijk je hele leven met je mee. Dus ook de vooroordelen die je aangeleerd krijgt. Vooroordelen beginnen bij een oom die klaagt over 'kutpolen'. Vooroordelen beginnen bij een moeder die jou ver weghoudt van een man met een tulband. Vooroordelen beginnen bij een juf die spreekt over ‘zij’ en ‘wij’. Vooroordelen beginnen bij Zwarte Piet. Al deze dingen planten een zaadje in een kind, dat zich later ontspruit in ongepaste opmerkingen. </p>
<p>En uiteindelijk groeit er een boom die de politie belt om te klagen over een probleem dat niet de zijne is, en daarmee een groter probleem veroorzaakt.</p>  
