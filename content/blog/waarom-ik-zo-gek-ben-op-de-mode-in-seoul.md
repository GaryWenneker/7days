---
id: cd539b1471f54a108614ce6db940ff49
type: post
layout: post
title: "Waarom ik zo gek ben op de mode in Seoul"
permalink: /blog/waarom-ik-zo-gek-ben-op-de-mode-in-seoul/
date: 2022-05-11T19:16:41.067Z
author: 7biA1WiYB
excerpt: "Ik denk dat ik in de eerste weken in Seoul meer geld heb uitgegeven aan kleding dan aan eten en drinken. Ik had heus wel voldoende kleding gepakt, maar zodra ik in Seoul aankwam, viel het me op dat niemand zich zo kleedde zoals ik dat deed! Even omschakelen dus…  "
seo:
  description: "Waarom ik zo gek ben op de mode in Seoul"
  title: "Waarom ik zo gek ben op de mode in Seoul"
---
Ik denk dat ik in de eerste weken in Seoul meer geld heb uitgegeven aan kleding dan aan eten en drinken. Ik had heus wel voldoende kleding gepakt, maar zodra ik in Seoul aankwam, viel het me op dat niemand zich zo kleedde zoals ik dat deed! Even omschakelen dus…  

    <p>Laten we beginnen met iets waar ik enorm van geniet: Koreaanse jongens weten hoe ze zich moeten kleden om er aantrekkelijk uit te zien! Ze dragen bloesjes, blazers, leren jasjes of gewoon een simpel shirt, maar dan wel goed gestyled. Ze dragen allemaal sieraden, brillen of andere accessoires en het werkt fantastisch. Ik vind de jongens fashion over het algemeen zelfs leuker dan de meiden fashion! Als ik zelf op zoek ben naar inspiratie voor een nieuwe outfit, worden mijn ogen eerder getrokken naar de kleding die jongens dragen dan naar de kleding van de meiden.</p>
<h3>Kleiner, dus schattiger</h3>
<p>Iets wat ik dan wel weer heb overgenomen van de meidenmode zijn de veel te grote truien of shirts, het liefst in combinatie met leuke sokken en sneakers: dat geeft de outfit een iets stoerdere uitstraling. In de zomer dragen meiden grote shirts over een korte broek, in de winter een veel te grote sweater op een lange broek. Doordat ze vrijwel verdrinken in de kleding, lijken ze kleiner en dus schattiger. Mede hierom zijn er veel unisex-afdelingen in winkels, waardoor ik dus makkelijk de jongensstyle kan na-apen… Win win!</p>
<p>Momenteel valt er alleen niet zo veel na te apen, want het is winter! En in Seoul betekent winter het dragen van reusachtige winterjassen. Deze winterjassen heten <em>paddings</em> en vallen tot over de knieën, waardoor er van die hele outfit die ik zo graag na-aap helemaal niets te zien is. In de winter is <em>people watching</em> een stuk minder leuk dan in de zomer. Het enige wat je immers ziet is duizend keer dezelfde soort jas met iedere keer een ander hoofd erop.</p>
<p>En iedere keer een ander merk! Want ook dat valt mij op aan de Koreaanse fashion: heel veel mensen dragen merkkleding. Adidas-petjes, Nike-jassen, Fila-schoenen, Tommy Hilfiger-shirts, Levi’s-broeken en Gucci-riemen: je ziet ze overal! Toch kom ik ook regelmatig 'merk'-kleding tegen voor ongeveer 10 euro… Dat kan niet echt zijn! Niet dat dat mij iets uitmaakt: ik zie het verschil toch niet tussen deze nepmerken en de echte. Als ik het leuk vind, vind ik het leuk. Merk of niet!</p>
<h3>Populair door K-popgroepen</h3>
<p>De muziekstijl die 'in' is in Korea, oefent ook invloed uit op de fashion die 'in' is. Hip-hop is al een tijd lang groot in Seoul en dat is terug te zien in de kleding! Al mijn favoriete kledingwinkels zijn street fashion winkels. Er lopen veel mensen over straat die zich kleden alsof ze bekende rappers zijn. Ook is streetdance heel groot in Korea. En waar kan je beter in streetdancen dan in… Juist! Street fashion! De bucket hats, grote jackets en wijde sportbroeken worden populair doordat k-popgroepen deze kleding dragen tijdens hun performances of in hun muziekvideo’s.</p>
<p>Kijk niet raar op als je een jongen en een meisje in precies dezelfde outfit langs ziet lopen. Dit is – in tegenstelling tot wat ik in eerste instantie dacht – geen tweeling, maar een stelletje! Koreaanse stelletjes laten graag zien dat ze bij elkaar horen. Het is niet altijd zo belachelijk als tot in detail dezelfde outfit – al heb ik dat helaas ook meerdere keren mogen aanschouwen – maar er is bijna altijd wel nagedacht over de kleuren of patronen. Soms dragen koppels hetzelfde shirt, maar in een andere kleur, soms komt het patroon van de broek van de één terug op het shirt van de ander. Eén ding is zeker: de outfits zijn geraffineerd op elkaar afgestemd. Sommige mensen vinden dit schattig, ik heb daarentegen altijd het idee dat ik naar een circusact aan het kijken ben. Maar ja, ieder zijn smaak…</p>
<h3>Geen bikini op het strand</h3>
<p>Korte rokjes ordinair? Echt niet! Blote schouders of een decolleté? Dat is wel heel gewaagd!. Alle huid die je laat zien boven de heupen, is eigenlijk een no-go, maar dankzij Westerse invloeden zijn dingen als crop-tops en kortemouwenshirts inmiddels redelijk geaccepteerd en beginnen zelfs een trend te worden. Maar bikini’s op het strand, no way! Zelfs de meest hippe meiden paraderen daar in hun zwempak!</p>
<p>Het was even wennen, maar inmiddels heb ik de smaak te pakken! Ik heb tot nu toe een jurk, twee paar sokken, drie paar schoenen, vijf broeken, twaalf shirts en dertien jasjes gekocht. Het is maar goed dan mijn ouders twee extra grote lege koffers meenemen als ze op visite komen…</p>  
