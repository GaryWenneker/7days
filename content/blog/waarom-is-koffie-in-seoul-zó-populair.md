---
id: 45fd4787d8114ae3a668b365afa7fc65
type: post
layout: post
title: "Waarom is koffie in Seoul zó populair?"
permalink: /blog/waarom-is-koffie-in-seoul-zó-populair/
date: 2022-05-11T19:16:41.067Z
author: 7biA1WiYB
excerpt: "Eén van de eerste dingen die opvallen zodra je voet zet in Seoul is de enorme hoeveelheid cafeetjes. In iedere straat zitten, hoe kort ook, er minstens drie. Cafeetjes zijn immens populair hier en op sommige vlakken erg verschillend van de Nederlandse cafeetjes.  "
seo:
  description: "Waarom is koffie in Seoul zó populair?"
  title: "Waarom is koffie in Seoul zó populair?"
---
Eén van de eerste dingen die opvallen zodra je voet zet in Seoul is de enorme hoeveelheid cafeetjes. In iedere straat zitten, hoe kort ook, er minstens drie. Cafeetjes zijn immens populair hier en op sommige vlakken erg verschillend van de Nederlandse cafeetjes.  

    <p>Waar die verschillen in zitten? Ten eerste is er meer aandacht voor de drankjes zelf. Waar je in Nederland al snel gewoon een kopje koffie krijgt, krijg je hier een kop koffie met of zonder slagroom, warm of koud, met ijs of zonder ijs, en ga zo door. Er is niet alleen een café latte, maar ook een vanilla latte, hazelnut latte en andere gekke smaken. De aandacht die ze steken in het maken van de drankjes zie je op verschillende vlakken terug. De kwaliteit van de drankjes is erg hoog. Iedere horecaplek heeft een goed koffiezetapparaat en veel cafeetjes geven baristacursussen aan medewerkers. Dat zouden ze in Nederland ook moeten doen. Naast de kwaliteit wordt er veel waarde gehecht aan het esthetische aspect van je drankje. In andere woorden: drankjes moeten er mooi uitzien! Hierdoor zijn mensen bereid meer te betalen voor een drankje. Je bent in Seoul vaak meer geld kwijt aan koffie dan aan je avondeten!</p>
<h3>Een hele cheesecake</h3>
<p>Het is in Korea ook meer standaard om bijzondere drankjes op de kaart te hebben, zoals sweet potato latte. In Nederland zijn ze vast op een aantal plekken te krijgen. In Seoul vind je ze echt overal! De specials zijn, net zoals veel andere drankjes, mierzoet. In Nederland kon ik misschien net één hap cheesecake op en dan was ik alweer klaar met de zoetigheid. Na een week in Seoul werkte ik met gemak een hele cheesecake naar binnen. Zo snel was mijn lichaam gewend aan de overdosis suiker! Iets waar ik wel een beetje van schrok...</p>
<p>In Seoul zijn veel meer cafeetjes gericht op koffies, thee en andere non-alcoholische drankjes. In de meeste wordt niet eens alcohol geschonken, daar hebben ze een andere vergunning voor nodig. Wat ze dan weer niet hebben in Seoul, zijn terrassen. Een drankje op een terrasje drink je dan ook niet gauw. Voor een koffie in een geaircoot cafeetje is daarentegen weer gelegenheid genoeg. Gezien het feit dat het in Seoul makkelijk boven de 40 graden gaat in de zomer, vind ik dat helemaal niet erg.</p>
<h3>Een eerste date</h3>
<p>Koffie in Seoul drink je in twee soorten cafés. Je hebt de grote ketens, zoals Holly’s coffee, A Twosome Place en Coffee Bean. En er zijn de kleinere particuliere cafeetjes. Naar die laatste ga je met vrienden of op date. Ze zijn namelijk ingericht op gezelligheid en het houden van gesprekken. Perfect om iemand beter te leren kennen op een eerste date!</p>
<p>De ketens zijn een heel ander verhaal. Ze zijn ingericht als een werkplaats en het is normaal dat je hier naartoe gaat om te studeren, schrijven of te werken. Er vinden hier zelfs werkoverleggen plaats. Loop je door een zakelijk district dan kom je veel van dit soort cafeetjes tegen. Ze zijn 24/7 open en hebben meestal twee of drie verdiepingen en zitten ‘s nachts vol met werkende mensen. In ieder ketencafe staat een grote tafel met recycleprullenbakken waar iedereen zijn eigen afval in gooit. Staan er nog ergens gebruikte spullen? Dan heeft dat twee redenen: de mensen die er zaten komen terug of het zijn toeristen geweest.</p>
<h3>Erg verleidelijk</h3>
<p>Het moge duidelijk zijn dat cafés een grote rol spelen in het dagelijks leven in Seoul. Ze zijn geliefd, kwalitatief goed en geschikt voor verschillende dingen. Helaas is het relatief ook erg duur. Je betaalt namelijk niet alleen voor een drankje, maar voor een plek waar je drie uur lang kan relaxen of de hele middag zit te werken. Ze verdienen er vast goed aan want ze zitten altijd rammetje vol! Ik vind het erg verleidelijk en makkelijk om iedere dag minstens één keer naar een cafeetje te gaan. Mijn portemonnee zal het echter erg waarderen als ik af en toe gewoon maar door loop.</p>  
