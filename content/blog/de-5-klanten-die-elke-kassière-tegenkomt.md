---
id: 4ea44ced0bda4bd4bcb718d1bcde7676
type: post
layout: post
title: "De 5 klanten die elke kassière tegenkomt"
permalink: /blog/de-5-klanten-die-elke-kassière-tegenkomt/
date: 2022-05-11T19:16:41.067Z
author: 7biA1WiYB
excerpt: "Volgens volwassenen is een bijbaantje oh zo leuk, leerzaam en goed voor later. Maar nu ik (17 jaar) al bijna een jaar in de buurtdrogist werk, valt één ding me pas echt op: de bizarre figuren die elke werkdag opnieuw mijn kassa passeren. En niet alleen bij mij. Deze vijf bijzondere klanten komt elke kassière regelmatig tegen:  "
seo:
  description: "De 5 klanten die elke kassière tegenkomt"
  title: "De 5 klanten die elke kassière tegenkomt"
---
Volgens volwassenen is een bijbaantje oh zo leuk, leerzaam en goed voor later. Maar nu ik (17 jaar) al bijna een jaar in de buurtdrogist werk, valt één ding me pas echt op: de bizarre figuren die elke werkdag opnieuw mijn kassa passeren. En niet alleen bij mij. Deze vijf bijzondere klanten komt elke kassière regelmatig tegen:  

    <p><strong>De grappenmaker</strong><br>'Ik ben weer geslaagd hoor!' grapt deze o zo originele klant terwijl hij z’n pinpas uit het apparaat haalt. ‘Die mag je boven je bed hangen hoor’, zegt de volgende met een lachje als ik de bon wil overhandigen. Ook het komische antwoord 'Behalve de 100.000!' is populair wanneer ik vraag of de klant alles heeft kunnen vinden. Hartstikke leuk hoor, maar na duizend keer hetzelfde grapje is de lol er een beetje af. </p>
<p><strong>De prater</strong><br>Sommige klanten komen naar de winkel om even (lees: een half uur) een praatje te maken. In mijn standaardvraag 'Heeft u alles kunnen vinden?' horen zij een 'Vertel me alles over uw leven, uw gezondheid en uw kinderen!'. Zo heb ik trotse verhalen gehoord over dochters die heel Afrika redden van ebola en alle ziekenhuisverhalen van een dolgelukkige man van 85 zonder onderbeen. Wist je bijvoorbeeld dat je onderbeen eigenlijk onnodig is? En dat fantoompijn tussen je oren zit?</p>
<p><strong>De onderhandelaar 1</strong><br>Mensen zijn gevoelig voor aanbiedingen, acties, korting en alles wat daarmee te maken heeft. Maar soms is een aanbieding nét niet goed genoeg en komt de ware, afdingende toerist in hen naar boven. Hun verzoek komt meestal neer op 'Ik weet dat het de aanbieding niet is, maar ik wil het toch graag voor minder geld hebben', maar dan verhuld in mooie zinnen als 'Twee plus twee gratis, als ik er dan eentje neem, krijg ik er dan ook één gratis?' Ehm, nee meneer, zo werkt dat niet.</p>
<p><strong>De onderhandelaar 2</strong><br>In<strong> </strong>deze categorie vallen ook de jongeren die graag een pakje Marlboro, eh doe toch maar L&amp;M, willen hebben maar toevallig hun identiteitsbewijs niet bij zich hebben. 'Ik geef je een euro extra!' of 'Kom op, dan krijg je mijn telefoonnummer erbij!', zijn veelgehoorde zinnen in het land der kassamedewerkers. </p>
<p><strong>Het kind</strong><br>De opmerkingen van kinderen zijn het allerleukst. Van het onschuldige 'Ik ben jarig, wil je op mijn feestje komen?' tot het iets minder onschuldige kinderstemmetje dat 'Die liggen in papa’s laatje!' roept, wijzend naar de condooms naast de kassa. Met rode hoofden van ouders tot gevolg.</p>
<p>Maar verder is het best leuk in de wereld van de kassamedewerkers, hoor. Of het echt goed op je CV staat, zoals volwassenen beweren? Geen idee. Maar je hoeft je in elk geval nooit te vervelen...</p>
<p><i>Smaakt dit blog naar meer? <a href="https://original.sevendays.nl/blogs">Klikkerdeklik</a>.</i></p>  
