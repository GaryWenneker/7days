---
id: a546d839c73141e99e2081f34420ed8d
type: post
layout: post
title: "Ga eens rechtbankhangen!"
permalink: /blog/ga-eens-rechtbankhangen!/
date: 2022-05-11T19:16:41.067Z
author: 7biA1WiYB
excerpt: "Zodra de wintertijd ingaat, schreeuwt mijn hele innerlijke systeem om een dekentje, chocolademelk en kerstmuziek. Het liefst blijf ik op de bank hangen, maar dat gaat helaas niet...  "
seo:
  description: "Ga eens rechtbankhangen!"
  title: "Ga eens rechtbankhangen!"
---
Zodra de wintertijd ingaat, schreeuwt mijn hele innerlijke systeem om een dekentje, chocolademelk en kerstmuziek. Het liefst blijf ik op de bank hangen, maar dat gaat helaas niet...  

    <p>Ik moet studeren, werken, blogs schrijven, socializen en… rechtbanken bezoeken! Gelukkig vind ik dat laatste – en de rest ook wel, hoor – hartstikke leuk om te doen. Een middagje in het publiek zitten bij rechtszaken is iets wat ik iedereen kan aanraden!</p>
<h3>Rechten zijn dichtbij</h3>
<p>Elke Nederlander krijgt gemiddeld één keer in zijn leven met het recht te maken. Niet alleen om gestraft te worden (gelukkig maar!), maar ook voor conflicten met de overheid, bedrijven of andere mensen (zoals in het programma <em>De Rijdende Rechter</em>). </p>
<p>Als burger van twaalf jaar of ouder mag je bij bijna alle rechtszaken komen kijken. Dit is zodat iedereen kan controleren of de rechter zijn werk wel goed doet. Rechters mogen bijvoorbeeld niet partijdig zijn. Alleen bij belasting-, personen- en familiezaken en strafzaken waarin de verdachte nog geen achttien is mag geen publiek zitten.</p>
<h3>Politierechter</h3>
<p>De leukste zaken om bij te wonen zijn die van de politierechter. Hier komen verdachten van minder ernstige delicten. Ik ging een keer naar de politierechter in Utrecht en er waren zaken over diefstal, drugsbezit, flessentrekkerij (weglopen uit een restaurant zonder te betalen), poging tot oplichting en verzet tegen de politie. Maar ook zaken als bedreiging en mishandeling komen bij de politierechter. </p>
<p>In één zitting wordt de situatie uitgelegd en mag iedereen zijn zegje doen. De rechter doet meteen uitspraak: is de verdachte schuldig? En zo ja, welke straf krijgt hij/zij? In een korte tijd worden zo veel zaken besproken, waardoor het heel interessant blijft om naar te luisteren.</p>
<h3>Leuk én leerzaam</h3>
<p>Dekentjes en kerstmuziek krijg je er in de rechtbank niet bij (wél gratis thee en koffie!), maar het is wel heel leuk en leerzaam om een keer te doen! Gerechtsgebouwen zijn vaak heel mooi en van een bezoekje onthoud je veel meer dan uit een lesboek. Wist je bijvoorbeeld dat een strafzaak in Nederland heel anders gaat dan in Amerikaanse series? Ik niet, tot ik zelf een keer een kijkje ging nemen.</p>
<p>Anders dan je misschien zou denken is het helemaal niet ingewikkeld om een bezoekje te regelen. Met locaties door het hele land is er altijd een rechtbank dichtbij. Als je met vijf of minder mensen komt, hoef je je niet eens van tevoren aan te melden. Je kunt gewoon binnenlopen en aan de balie vragen naar de politiezittingen. Je kunt ook met je klas naar de rechtbank. Vaak geven ze je dan ook nog een rondleiding door het gebouw! Dus: trek er zelf op uit of trek je mentor aan de mouw en kom eens rechtbankhangen!</p>
<p><a href="https://www.rechtspraak.nl/Uw-Situatie/Naar-de-rechter/Zitting-bijwonen" target="_blank">Meer info vind je hier. </a></p>
<p> </p>  
