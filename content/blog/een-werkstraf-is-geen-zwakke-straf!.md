---
id: 4ac8a4e89ab14a13b82143bfb093ac0d
type: post
layout: post
title: "Een werkstraf is (g)een zwakke straf!"
permalink: /blog/een-werkstraf-is-geen-zwakke-straf!/
date: 2022-05-11T19:16:41.067Z
author: 7biA1WiYB
excerpt: "Afgelopen zomer kreeg ik een voorproefje van een werkstraf: ik heb Lowlands schoongeprikt! Niet alleen, maar samen met andere eerstejaars, om geld op te halen voor mijn studentenvereniging.  "
seo:
  description: "Een werkstraf is (g)een zwakke straf!"
  title: "Een werkstraf is (g)een zwakke straf!"
---
Afgelopen zomer kreeg ik een voorproefje van een werkstraf: ik heb Lowlands schoongeprikt! Niet alleen, maar samen met andere eerstejaars, om geld op te halen voor mijn studentenvereniging.  

    <p>Bewapend met een prikstok en een vuilniszak hebben we in vijf dagen het hele festivalterrein troepvrij gemaakt. Neem dit niet te licht: het was één grote, gore bende. Overal waar je keek was troep. Van volledige tenten tot oneindig veel peuken, lachgaspatronen en - mijn grootste ergernis - confetti. En na elk schoongeprikte veld… was er een nieuw nog-niet-schoongeprikt veld.</p>
<h3>Werken als straf</h3>
<p>Wat mijn after-Lowlands-avontuur met rechten te maken heeft? Het voelde verdacht veel als een werkstraf. Als de rechter jou veroordeelt tot een werkstraf, moet je een aantal uur zinvol werk doen, zonder dat je daarvoor betaald krijgt. Zo ben je nuttig bezig voor de samenleving. Voorbeelden van werkstraffen zijn het opknappen van speeltuinen, helpen in een verzorgingstehuis of, zoals ik heb gedaan, het opruimen van zwerfafval.</p>
<p>Een werkstraf mag maximaal 240 uur duren. In 2017 duurde die gemiddeld 60 uur. Ik heb zo’n 45 uur geprikt, maar ik had het geen seconde langer volgehouden. Als een werkgestrafte de werkstraf niet volhoudt, of de werkstraf om een andere reden niet voltooit, moet hij toch naar de gevangenis. Voor twee gemiste uren werkstraf moet je een hele dag naar de gevangenis: ik zou het dus wel weten!</p>
<h3>Een werkstraf werkt</h3>
<p>Ik hoor wel eens, in mijn omgeving en op social media, dat mensen een werkstraf een lachertje van een straf vinden. ‘Stoppen met werkstraffen, ze zijn waardeloos! In de gevangenis leren ze het wel af!’ schreef een zogenaamde Facebook-expert eens onder een nieuwsbericht. Maar recent onderzoek laat wat anders zien…</p>
<p>Jaarlijks worden er zo'n 30.000 werkstraffen uitgedeeld. Daarvan wordt driekwart succesvol afgerond. Deze veroordeelden hoeven dus niet meer naar de gevangenis. Dat is fijn voor hen, maar ook voor de maatschappij: een dagje gevangenis kost meer dan twee keer zoveel als een dagje werkstraf!</p>
<p>Daarbij recidiveren (opnieuw een misdaad plegen) veroordeelden met een werkstraf 47% minder vaak dan veroordeelden die een korte tijd in de gevangenis moeten zitten. Met een werkstraf leren ze het dus sneller af dan in de gevangenis, om maar in de terminologie van de Facebook-expert te blijven. Een werkstraf is dus beter voor zowel de veroordeelde als voor de samenleving.</p>
<h3>Straf is straf</h3>
<p>Hoewel ik van mening ben dat een werkstraf, bij lichte vergrijpen, beter is dan een gevangenisstraf, hoop ik er nooit een te krijgen. Mijn vijf daagjes Lowlands prikken zijn natuurlijk niet de normale omstandigheden van een werkstraf. Ik werd vergezeld door kekke prikliedjes, twee keer per dag een sapje en een fruitje en heel veel nieuwe vrienden, maar ik vond het werken zelf zwaar.</p>
<p>Een werkstraf is dus zeker geen lachertje, dat durf ik wel te zeggen. Je werkt keihard, maar de beloning ervoor komt niet op je bankrekening. Maar, zoals ik eerder heb besproken, leren veel veroordeelden van hun werkstraf: iets strafbaars zullen ze een stuk minder snel doen!</p>  
