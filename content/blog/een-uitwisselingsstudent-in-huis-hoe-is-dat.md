---
id: a7a3c0206fee4c6990b303e2f0836984
type: post
layout: post
title: "Een uitwisselingsstudent in huis: hoe is dat?"
permalink: /blog/een-uitwisselingsstudent-in-huis-hoe-is-dat/
date: 2022-05-11T19:16:41.067Z
author: 7biA1WiYB
excerpt: "Een paar maanden geleden was ik met school op uitwisselingsreis in Turkije. Ik sliep daar bij een gastgezin. Dit keer waren de rollen omgedraaid en sliep er een Turks meisje bij mij thuis.   "
seo:
  description: "Een uitwisselingsstudent in huis: hoe is dat?"
  title: "Een uitwisselingsstudent in huis: hoe is dat?"
---
Een paar maanden geleden was ik met school op uitwisselingsreis in Turkije. Ik sliep daar bij een gastgezin. Dit keer waren de rollen omgedraaid en sliep er een Turks meisje bij mij thuis.   

    <p>Helaas sprak ze niet heel goed Engels waardoor onze communicatie vrij beperkt was. Ze kwam niet verder dan ‘yes’, ‘no’ en ‘okay’, maar met wat handen- en voetenwerk kwamen we er meestal toch uit. En gelukkig zijn de spelregels van <em>Uno </em>universeel. Wanneer we dat speelden, was de taalbarrière geheel verdwenen en lachten samen als iemand de ander een pestkaart toespeelde. Tientallen, zo niet honderden potjes hebben we gespeeld. Zelfs na verwoede pogingen om andere spelletjes te introduceren, kwamen we elke keer weer uit op het oude vertrouwde <em>Uno</em>. </p>
<h3>Spoedcursus kaasschaven</h3>
<p>Ook deelden we een liefde voor de Disney-film <em>Frozen </em>en hebben we samen <em>Mamma Mia!</em> gekeken, weliswaar Turks nagesynchroniseerd, maar gelukkig wel met de oorspronkelijke liedjes. We leerden elkaar tussendoor Turkse en Nederlandse woordjes en lachten dan om elkaars uitspraak. Tijdens het ontbijt kwam ik erachter dat mijn gast heel erg van Nederlandse kaas houdt, maar nog nooit een kaasschaaf had gezien. Dus ik gaf haar een spoedcursus kaasschaven. En aan het einde van de week gaf ik haar aan een stuk Edammer en een kaasschaaf mee naar huis. </p>
<h3>Wietsokken</h3>
<p>Tip voor als je ooit zelf een buitenlandse gast hebt: laat diegene nooit zelfstandig souvenirs kopen. Mijn gast kwam terug met een mok met in koeienletters ‘Red light district’ erop en sokken met afbeeldingen van wietplanten … een cadeautje voor haar moeder. Gelukkig kon ze er wel om lachen toen ik uitlegde wat ze precies had gekocht. Wat ik geleerd heb van deze week? Dat Turken niet alleen nog nooit een kaasschaaf hebben gezien, maar ook geen paaseitjes of washandjes kennen. En dat ze foto’s maken van alles wat ze tegenkomen. Ik had dit uitwisselingsproject voor geen goud willen missen! </p>  
