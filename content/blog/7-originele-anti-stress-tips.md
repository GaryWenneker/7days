---
id: df94551c14804284af6e0423e55562f0
type: post
layout: post
title: "7 originele anti-stress tips"
permalink: /blog/7-originele-anti-stress-tips/
date: 2022-05-11T19:16:41.067Z
author: LauraSimons
auteur: Laura Simons
avatar: /sites/default/files/styles/node_author/public/Laura.JPG?itok=R0DIWri1
rubrieken:
  - blogpost
excerpt: "Iedere scholier heeft wel eens een stressvolle periode op school. Zo’n week met drie deadlines en daar nog vijf proefwerken bovenop. Paniek wil op zo’n moment mijn leven nog wel eens binnendringen, terwijl het juist dan belangrijk is om rustig te blijven. De simpele antistresstips kent iedereen, maar ik hoop daar zeven originele tips aan toe te voegen.  "
seo:
  description: "7 originele anti-stress tips"
  title: "7 originele anti-stress tips"
---
Iedere scholier heeft wel eens een stressvolle periode op school. Zo’n week met drie deadlines en daar nog vijf proefwerken bovenop. Paniek wil op zo’n moment mijn leven nog wel eens binnendringen, terwijl het juist dan belangrijk is om rustig te blijven. De simpele antistresstips kent iedereen, maar ik hoop daar zeven originele tips aan toe te voegen.  

    <h3>1. Muziek maken</h3>
<p>Muziek luisteren is een bekende manier om rustiger te worden, maar aan muziek maken denkt niet iedereen. Toch heeft dit hetzelfde kalmerende effect en daarom maak ik er zelf vaak gebruik van. Even al mijn paniek eruit pingelen op mijn ukulele! Zelfs als je geen instrument kunt bespelen, heb je altijd je stem nog. Zing heel hard mee op je favoriete nummer, en geloof me, je voelt je daarna veel beter. Zorg alleen dat je de tijd niet vergeet onder je <em>The Voice of Holland</em>-waardige optreden, muziek maken is verslavend!</p>
<h3>2. Schreeuwen</h3>
<p>Het klinkt misschien wat gek, maar als je het een keer echt niet meer ziet zitten, schreeuw dan de longen uit je lijf! Doe dat wel als je alleen thuis bent of waarschuw je huisgenoten even voor ze je de stuipen op het lijf jaagt met een gil, rechtstreeks uit een horrorfilm. Wedden dat je je daarna echt heel opgelucht voelt? En misschien een beetje hees, maar een kopje thee met honing doet dan wonderen.</p>
<h3>3. Verven</h3>
<p>Veel mensen kennen het principe 'emoties van je afschrijven', maar 'emoties van je af verven' bestaat ook! Kies een paar mooie kleuren, pak een leeg vel papier, zet stippen, streepjes, krullen en spetters. Of ga vingerverven! Wat je ook doet, zulk geklieder met verf lucht ontzettend op. En wie weet ontdek je zelfs een heuse Picasso in jezelf! Dan moet je wel eerst een manier vinden om je nieuwe schildercarrière te combineren met de stress van school... </p>
<h3>4. Just Dance spelen</h3>
<p>De ultieme manier om even alles van je af te schudden is natuurlijk lichamelijke beweging. Mijn favoriete vorm: dansen op <em>Just Dance.</em> Je hoeft je niet om te kleden, maar kunt wel fanatiek je hele lijf los schudden. Ideaal om je hoofd leeg te maken. En een liedje duurt maar twee tot drie minuten! Zelf speel ik er liever meteen tien achter elkaar, maar of ik daarna dan nog fit genoeg ben om te leren? Tja...</p>
<h3>5. Trampoline springen</h3>
<p>Is <em>Just Dance</em> iets te intensief voor jou? Mijn op-één-na beste bewegingstip is springen op de trampoline! Geloof me, ook zonder salto’s en gekke flikflaks werkt dit ontzettend kalmerend. Spring even tien minuten heen en weer, zo hard en hoog mogelijk, en je kunt er weer tegenaan! Heb je thuis geen trampoline dan is er natuurlijk nog een reserve-optie. Het matras van je bed veert ook best lekker! </p>
<h3>6. Een ‘uurtje therapie’</h3>
<p>Wat ook helpt, is erover praten. Het liefst met iemand die je goed kent. Daar lijkt in drukke weken vaak geen tijd voor. Toch ga ik juist op dat soort momenten na school met vriendinnen mee naar hun huis, om bij te kletsen en mijn stress en zorgen eruit te gooien. En uiteindelijk eindigt het altijd weer in de slappe lach. We noemen het standaard ons ‘uurtje therapie’, en ik kan het iedereen aanraden om ook zo’n moment in de week te creëeren! (Al is het maar voor de lol!)</p>
<h3>7. Vertel jezelf dat het goed komt</h3>
<p>Toch een beetje cliché, maar jezelf vertellen dat alles goed komt, helpt echt. Dat ik nóg drukkere tijden gekend heb, dat ik niet meer dan mijn best kan doen en dat het heus goed komt, hoe erg ik ook tegen het moment op zie. En mijn persoonlijke favoriet: 'Neem alles van dag tot dag.' Iedere keer als ik door de bomen door het bos niet meer zie, denk ik aan dit zinnetje en word ik langzaam weer rustig. Mijn tip is daarom: kies een mantra en herhaal deze vaak genoeg voor jezelf. En dan zul je zien, dat alles inderdaad altijd goed komt. </p>  
