---
id: e136c845d94c44d68744df7ee46c9f14
type: post
layout: post
title: "Nu al examenstress"
permalink: /blog/nu-al-examenstress/
date: 2022-05-11T19:16:41.067Z
author: 7biA1WiYB
excerpt: "Ik schrijf dit blog terwijl ik half naar een presentatie over het gevreesde examenjaar luister. Over hoe wij, leerlingen, niet moeten vergeten dat we onze koppen boven het maaiveld moeten uitsteken, als we een beetje goed terecht willen komen. 'Maar het laatste jaar gaat vooral om plezier hebben op onze school', zegt de docent vervolgens. Ja. Vast.   "
seo:
  description: "Nu al examenstress"
  title: "Nu al examenstress"
---
Ik schrijf dit blog terwijl ik half naar een presentatie over het gevreesde examenjaar luister. Over hoe wij, leerlingen, niet moeten vergeten dat we onze koppen boven het maaiveld moeten uitsteken, als we een beetje goed terecht willen komen. 'Maar het laatste jaar gaat vooral om plezier hebben op onze school', zegt de docent vervolgens. Ja. Vast.   

    <p>Ik ben me ervan bewust dat ik in mijn eindexamenjaar zit. Het is niet zo dat ik op een dag wakker werd, op mijn kalender keek en geschokt tot de ontdekking kwam dat dit mijn laatste jaar is. Nee. Het is een jaar waar ik al sinds de brugklas naartoe werk, dus ik heb zelf ook heus wel door dat dit een zwaar jaar wordt.<br><br><strong>Mijn instelling </strong><br>Toch voelen ongeveer alle docenten op mijn school zich geroepen om ons elke les even een reminder te geven. 'Leerlingen van het examenjaar...' of 'ik dacht dat jullie nu wel zouden opletten, in je eindexamenjaar...' of mijn persoonlijke favoriet 'denken jullie echt dat jullie met deze instelling het eindexamen gaan halen straks?!' Vooral die 'straks' doet het 'm. Voer de druk vooral lekker op. Houden we van.<br><br>Maar nu moet ik wel eerlijk zijn. Docenten en afdelingsleiders zijn niet de enige die me graag onder druk zetten. Mijn eigen klasgenoten zijn nog het ergst. Als ik, nadat ik uitgeput thuis kom van een lange dag school, even naar zolder wil gaan en mijn gitaar wil pakken, krijg ik de eerste WhatsApp'jes al binnen. 'Hoe ver ben jij eigenlijk al met je profielwerkstuk?' en 'Hey Laura, weet jij nog wat we voor Engels moesten schrijven?' of 'Het spijt me dat ik je stoor, maar weet jij of dat schoolexamen over hoofdstuk 1 tot en met 8 gaat, of over 1 tot en met 10?'.<br><br><strong>Boeit me weinig </strong><br>Zucht. Mijn reacties hierop? 1. Nog niet begonnen. 2. Nee, weet ik niet meer en eerlijk gezegd boeit het me ook bijzonder weinig. 3. Als het je zo spijt dat je me stoort... WAAROM STOOR JE ME DAN? Tevreden leg ik mijn mobiel weg en sluit ik mijn gitaar aan op mijn versterker.<br><br>Terwijl ik lekker gitaar speel, wat rondkijk op Facebook en lach om verschillende YouTubers, bedenk ik me: er is straks nog genoeg tijd voor examenstress. Waarom nu al beginnen? Zal ik anders ook nu alvast gaan leren voor mijn eindexamen Nederlands op 11 mei?<br><br>Ho, wacht eens even... 11 mei al?! </p>
<p><em>Meer blogs over school lezen? <a href="https://7dagen.netlify.app/onderwijsblogs" target="_blank">Hier</a> vind je een overzicht van de eerder gepubliceerde stukken. En al het nieuws, onze achtergrondverhalen en tips over de eindexamens vind je <a href="https://7dagen.netlify.app/eindexamens" target="_blank">hier</a>.</em></p>  
