---
id: 7f1afd6736ca4f5691bbd332e8ddbc04
type: post
layout: post
title: "Kerstkindje tegen wil en dank"
permalink: /blog/kerstkindje-tegen-wil-en-dank/
date: 2022-05-11T19:16:41.067Z
author: 7biA1WiYB
excerpt: "Met kerst vieren de meeste mensen de geboorte van Jezus of het samenzijn met hun familie, maar bij ons thuis komt daar nog iets bij: mijn verjaardag! Ik hoor je nu denken: ‘oh wat enig, een kerstkindje!’, maar ik kan je vertellen dat jarig zijn tijdens Kerstmis niet alleen maar voordelen heeft.   "
seo:
  description: "Kerstkindje tegen wil en dank"
  title: "Kerstkindje tegen wil en dank"
---
Met kerst vieren de meeste mensen de geboorte van Jezus of het samenzijn met hun familie, maar bij ons thuis komt daar nog iets bij: mijn verjaardag! Ik hoor je nu denken: ‘oh wat enig, een kerstkindje!’, maar ik kan je vertellen dat jarig zijn tijdens Kerstmis niet alleen maar voordelen heeft.   

    <p><strong>Iedereen onthoudt je verjaardag…</strong><br>Wanneer ik met mensen praat over verjaardagen wordt er meteen gezegd: ‘O ja, jij bent tijdens kerst jarig toch?’ Ik word op de dag zelf dan ook altijd overladen met WhatsAppjes, Facebookberichtjes en telefoontjes van mensen die me willen feliciteren op deze bijzondere dag. Het is natuurlijk superleuk dat iedereen weet wanneer ik jarig ben!<br><br><strong>… maar niemand kan komen.</strong><br>Op de een of andere manier vinden veel mensen hun kerstdiners of familie belangrijker dan mijn(!) verjaardag. Ik kan me niet voorstellen dat zo’n lange zit met aangeschoten familieleden nou leuker is, maar het leidt ertoe dat veel genodigden afzeggen.<br><br><strong>Er komen honderden kaarten…</strong><br>Zodra de postbode tijdens de dagen voor kerst richting ons huis loopt, ren ik vol enthousiasme naar de deur. Daar blijf ik zitten wachten totdat álle kaarten de brievenbus door zijn. De helft van die enorme stapel moet natuurlijk uit verjaardagskaarten voor mij bestaan!<br><br><strong>… waarvan 99% kerstkaarten zijn.</strong><br>Helaas, elk jaar kom ik weer tot de treurige conclusie dat de meeste (lees: ongeveer alle) kaarten zelfgeknutselde kerstkaarten zijn van oudtantes die niemand echt kent.<br><br><strong>De supermarkten verkopen de lekkerste dingen…</strong><br>Rond mijn verjaardag liggen er altijd heerlijke hapjes in de schappen, in de mooiste verpakkingen. Gerookte zalm op een bedje van bieslook, carpaccio, roomijs in de vorm van een engel, ze hebben het allemaal!<br><br><strong>… die voor je neus worden weggekaapt door hysterische huismoeders.</strong><br>Het probleem is alleen dat iedereen lekker wil eten tijdens kerst. De supermarkt is al een week voor mijn verjaardag veranderd in een ondoordringbaar oerwoud van hysterische huismoeders en verdwaasde vaders. En als ik het oerwoud dan eindelijk heb doorkruist en bij de gevulde kalkoen ben aangekomen, zie ik hoe de laatste vlak voor mijn neus wordt weggegrist…<br><br>Voordat jullie medelijden krijgen (of me een ongelofelijke zeur vinden, dat kan natuurlijk ook): stiekem heb ik op Eerste Kerstdag een heerlijke verjaardag gehad! Uiteindelijk was ons huis toch nog gevuld met lieve mensen, kreeg ik een aantal verjaardagskaarten uit de stapel kerstkaarten en stond de tafel vol met de lekkerste dingen. <br><br><strong>Daarom maar met biefstuk in bad</strong><br>En na afloop was mijn moeder nog net in staat een klein kerstdinertje te maken: dit kerstkindje sloot haar verjaardag af met biefstuk in bad.</p>
<p><em>Meer blogs lezen van <a href="https://7dagen.netlify.app/users/hannah-van-draanen">Hannah</a> (nu 19)? Laatst schreef ze ook al <a href="https://7dagen.netlify.app/blog/liefs-van-een-wanhopig-anoniempje">Liefs van een wanhopig anoniempje</a> en <a href="https://7dagen.netlify.app/blog/teva-twijfels-en-vaccinatievrees">Teva-twijfels en vaccinatievrees</a>.</em></p>  
