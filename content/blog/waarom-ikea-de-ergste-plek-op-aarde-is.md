---
id: d359fc6a8faf4f0385bcc9521f215612
type: post
layout: post
title: "Waarom IKEA de ergste plek op aarde is"
permalink: /blog/waarom-ikea-de-ergste-plek-op-aarde-is/
date: 2022-05-11T19:16:41.067Z
author: 7biA1WiYB
excerpt: "'Ik was laatst in de IKEA'. Na het zeggen van deze zin kun je vele troostende handen op je schouders, klopjes op de rug en condoleancekaarten verwachten. Niet zo gek, aangezien iedereen die ooit in een IKEA is geweest, heeft ervaren wat voor een verraderlijke plek het eigenlijk is. Niet alleen op tweede paasdag, maar ook op die 364 andere dagen in een jaar. En ik ga je precies vertellen waarom.  "
seo:
  description: "Waarom IKEA de ergste plek op aarde is"
  title: "Waarom IKEA de ergste plek op aarde is"
---
'Ik was laatst in de IKEA'. Na het zeggen van deze zin kun je vele troostende handen op je schouders, klopjes op de rug en condoleancekaarten verwachten. Niet zo gek, aangezien iedereen die ooit in een IKEA is geweest, heeft ervaren wat voor een verraderlijke plek het eigenlijk is. Niet alleen op tweede paasdag, maar ook op die 364 andere dagen in een jaar. En ik ga je precies vertellen waarom.  

    <p>Bij het horen van de naam IKEA komt er niet meteen bij iedereen een vloedgolf van haatgevoelens jegens het Zweedse bedrijf opzetten. Het heeft dan ook een sympathiek, kindvriendelijk imago. Toch is IKEA zuivere kwaadaardigheid. De hele winkel is namelijk op zo’n manier gebouwd, dat je er vol goede moed naar binnen gaat, en er helemaal kapot uitkomt. Zo kapot zelfs, dat je vergeet hoe erg het aan het einde was.</p>
<p>Je eerste stappen in het woonwarenhuis zijn één en al pret. Al die kamertjes zijn superschattig ingericht, alles ziet er leuk en netjes uit en het liefst zou je er blijven slapen. Vervolgens merk je hoe deze poppenhuiservaring langzaam overloopt in gecategoriseerde ruimtes met óf alleen maar banken óf alleen maar tafels. Dit is het punt waar de meest instabiele relaties uit elkaar vallen.</p>
<p>Na het overwinnen van deze hindernis, doet de volgende zich voor: de keukenafdeling. In tegenstelling tot de stoelen- en bureau-afdelingen vergt deze afdeling heel wat meer van je denkvermogen. Ook hier moeten mensen oppassen dat hun partner niet onmiddellijk een flitsscheiding aanvraagt.</p>
<p>In de afdeling met spullen die zogenaamd goedkoop lijken, waar je dan heel veel van meeneemt en uiteindelijk toch zo’n 200 euro kwijt bent aan onzin, was ik getuige van de volgende dialoog:</p>
<p>Vrouw : 'Hé Marc, kom eens kijken naar deze plantenbakken!'<br>Marc (was al verder gelopen) zegt in zichzelf: 'Godverrrrrrr wat nou weer..'<br>Marc: 'Schat, kom op, we moeten verder.'<br>Vrouw: 'Ja, maar kijk hier even naar...'<br>*Marc brandt de IKEA af*</p>
<p>Maar de plek waar zelfs de meest stabiele huwelijken aan stukken gescheurd worden, is in de ENORME RUIMTE MET DOZEN. Ze noemen het niet voor niets 'op expeditie gaan'. Dit is waar je na drie uur zwoegen door een brandend purgatorium de laatste marteling ondergaat omdat je je bank, tafel of boekenkast moet ophalen. Overal zijn mensen geïrriteerd en wanhopig met hun lijstjes aan het zoeken naar de juiste onderdelen in de juiste kleurtjes, om er vervolgens achter te komen dat ze het verkeerde type vasthebben. Een waar emotioneel spektakel om te aanschouwen.</p>
<p>En natuurlijk is de afdeling met het eten aan het eind geplaatst. Want wat doen mensen als ze gestrest zijn? Precies: eten.</p>
<p>Moraal van het verhaal: als je wilt weten of je de ware hebt gevonden, plan dan een romantische date naar de IKEA. Want als je die samen kunt overwinnen, kun je samen alles overwinnen.</p>  
