---
id: 7976076e5cdd42638b08ed25e228f96f
type: post
layout: post
title: "Ik voel me net een slappe pudding"
permalink: /blog/ik-voel-me-net-een-slappe-pudding/
date: 2022-05-11T19:16:41.067Z
author: 7biA1WiYB
excerpt: "Mijn ogen vallen langzaam dicht en met mijn hand voor mijn mond weet ik nog nét een gaap te onderdrukken. Met de slaap in mijn ogen houd ik mijn hoofd er maar amper bij, doe ik dingen op het laatste moment en ben ik van alles kwijt. De laatste tijd vergeet ik van alles en ben ik oververmoeid. Krijg ik nu, op mijn zeventiende, al ouderdomskwalen?  "
seo:
  description: "Ik voel me net een slappe pudding"
  title: "Ik voel me net een slappe pudding"
---
Mijn ogen vallen langzaam dicht en met mijn hand voor mijn mond weet ik nog nét een gaap te onderdrukken. Met de slaap in mijn ogen houd ik mijn hoofd er maar amper bij, doe ik dingen op het laatste moment en ben ik van alles kwijt. De laatste tijd vergeet ik van alles en ben ik oververmoeid. Krijg ik nu, op mijn zeventiende, al ouderdomskwalen?  

    <p>Steeds meer krijg ik het gevoel dat ik dezelfde symptomen begin te krijgen als de omroep Max-generatie, afdeling Zonnebloem. Ik vergeet waar ik mijn spullen heb gelegd en blijf het liefst zo lang mogelijk met mijn oververmoeide lichaam in bed liggen. Ben ik dan gewoon lui en extreem traag van begrip, of is er wel wat meer aan de hand? Ouderdom komt met gebreken, maar zó oud ben ik nou ook weer niet!</p>
<p><strong>Geheugen van een vergiet</strong><br>Als ik nét wil gaan slapen, schiet mij nog iets te binnen. Ik moest nog iets belangrijks doen en het moet morgen af! Maar wat ook alweer? Ik graaf in mijn geheugen, dat slechter is dan dat van een vergiet. Ik kan niet zo 1-2-3 op het antwoord komen.</p>
<p>Waarom maak ik dan ook nooit to-dolijstjes, stel ik alles uit, leg ik niks op een vaste plek en schrijf ik nooit op wat er van me verwacht wordt? Dat is een goede notitie aan mezelf. Die ik vast toch weer vergeet ...</p>
<p><strong>In de problemen</strong><br>En doordat ik alles vergeet, kom ik weer in de problemen. Ik kom te laat, doe iets te laat of op een compleet andere manier dan wat er van me verwacht word. Ik merk wel dat er véél van me verwacht wordt.</p>
<p>Komt het door die<a href="https://7dagen.netlify.app/blog/de-prestatiegeneratie-altijd-maar-door"> prestatiedrang</a>, het feit dat wij jongeren alleen bezig zijn met onze dromen naleven en steeds meer en meer willen? Alles vergt namelijk veel energie en dat maakt me moe, nee, slóópt me. En iemand met de energie van een slappe pudding krijgt niet altijd alles mee.</p>
<p><strong>Verstand op nul</strong><br>Ik voel me namelijk echt een pudding. Als je mij lang niks laat doen omdat ik niet meer weet waar ik mee bezig hoor te zijn, ga ik andere verschijnselen vertonen dan dat je wilt. Ik dril langzaam ineen, alsof mijn lichaam van gelatine is. Ik zet mijn verstand op nul en doe waar ik zin in heb. Het liefst is dat televisiekijken en dan urenlang. Dat is ook zéker goed voor mijn melatonine-aanmaak, wat ervoor zorgt dat je goed slaapt, maar dat terzijde.</p>
<p>En doordat ik dat doe, vergeet ik weer het andere te doen en raak ik steeds dieper in de shit. Maar of mijn kwaal echt iets medisch is? Nee. Ik denk vooral dat het een puberaal trekje is, dat ik aan mezelf te wijten heb. Het is wetenschappelijk bewezen: het puberbrein is nog een rommeltje. Plannen is haast onmogelijk. Zowel de ontwikkeling van je hersenpan als de chaos die daardoor in je leven ontstaat, vreet energie. Dat moet ik dus nog verbeteren. Maar dat komt hopelijk wel. Als ik dat tenminste onthoud...</p>  
