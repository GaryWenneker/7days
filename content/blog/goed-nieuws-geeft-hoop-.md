---
id: 0afe558faec8407489a97af2a71e8557
type: post
layout: post
title: "Goed nieuws geeft hoop "
permalink: /blog/goed-nieuws-geeft-hoop-/
date: 2022-05-11T19:16:41.067Z
author: 7biA1WiYB
excerpt: "De vluchtelingencrisis, opwarming van de aarde, bosbranden in de Amazone en burn-outs bij jongeren... Ik voel me verslagen als ik het nieuws lees. Daarom kijk ik ook geregeld op Good News Network: een site met daarop alleen positief nieuws.   "
seo:
  description: "Goed nieuws geeft hoop "
  title: "Goed nieuws geeft hoop "
---
De vluchtelingencrisis, opwarming van de aarde, bosbranden in de Amazone en burn-outs bij jongeren... Ik voel me verslagen als ik het nieuws lees. Daarom kijk ik ook geregeld op Good News Network: een site met daarop alleen positief nieuws.   

    <p>Ik was dertien toen mijn leraar Engels me over deze site vertelde. Onzinnig vond ik het idee van een site met alléén goed nieuws toen. Waarom zou je het nieuws niet gewoon brengen zoals het is? <em>Good News Network</em> leek zijn ogen te sluiten voor de realiteit. Niets is minder waar, ontdekte ik toen ik toch een kijkje nam. Alle nieuwsartikelen hebben dezelfde grond: er is altijd pijn, maar degene over wie het artikel gaat, komt daar uit. Een man is dakloos, maar met de hulp van een vijftienjarig meisje vindt hij een baan. Een nieuwe wetenschappelijke test kan bijna alle soorten kanker herkennen: een lichtpunt in de strijd tegen deze vreselijke ziekte.</p>
<h3>Menselijke goedheid</h3>
<p>Ik realiseerde me dat de website het slechte niet negeert, maar zich focust op de menselijke goedheid. Er wordt geschreven over hoe mensen elkaar helpen. Iets waarvan zuurpruimen zeggen dat het niet meer bestaat. Mensen die iets moois hebben bereikt, krijgen een platform om hun verhaal te doen. Dat is toch ontzettend mooi? Als <em>de Volkskrant</em> of <em>NRC</em> weer eens schrijven over hoe slecht het gaat met het klimaat, over oorlogen en ander conflicten of ecosystemen die in vlammen opgaan, ga ik naar <em>Good News Network</em> om mijn hart op te halen (of ik pak <em>7Days </em>erbij die goed en slecht nieuws ook altijd afwisselt zodat het volgen van het nieuws geen deprimerende bezigheid wordt).</p>
<h3>Hoopvol</h3>
<p>De mens is geëvolueerd om negatief nieuws beter te onthouden dan positief nieuws, dat heet <a href="https://www.nytimes.com/2012/03/24/your-money/why-people-remember-negative-events-more-than-positive-ones.html">negativity bias</a>. Daardoor lijkt de wereld vaak een duistere plek. Zelf heb ik daar ook last van. Als ik duizend positieve artikelen lees en één negatieve, onthoud ik de laatste toch een stuk beter. Juist daarom is <em>Good News Network </em>zo belangrijk. Elke keer als ik een tijdje op deze site heb doorgebracht, voel ik me zo goed en heb ik vertrouwen in de mensheid en in de toekomst. Dat krijgen <em>de Volkskrant</em> en <em>NRC</em> echt niet voor elkaar. </p>  
