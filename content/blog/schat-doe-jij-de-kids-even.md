---
id: 7a477af5172c49cb9f88843589815793
type: post
layout: post
title: "Schat, doe jij de kids even?"
permalink: /blog/schat-doe-jij-de-kids-even/
date: 2022-05-11T19:16:41.067Z
author: 7biA1WiYB
excerpt: "In plaats van me druk te maken over cijfers en kleren, trekken de laatste tijd andere zaken mijn aandacht. Het zal een gevolg zijn van het ouder (16) worden: ik kom steeds een beetje dichter bij dat getal dat mij als ‘volwassen’ zou bestempelen en blijkbaar gedraag ik me daar ook naar. Vervolgopleidingen, studiefinanciering en het aanleggen van een cv doorkruisen mijn gedachten. Aan bod komen zelfs (en dan weet je dat het écht uit de hand is gelopen): kinderen.  "
seo:
  description: "Schat, doe jij de kids even?"
  title: "Schat, doe jij de kids even?"
---
In plaats van me druk te maken over cijfers en kleren, trekken de laatste tijd andere zaken mijn aandacht. Het zal een gevolg zijn van het ouder (16) worden: ik kom steeds een beetje dichter bij dat getal dat mij als ‘volwassen’ zou bestempelen en blijkbaar gedraag ik me daar ook naar. Vervolgopleidingen, studiefinanciering en het aanleggen van een cv doorkruisen mijn gedachten. Aan bod komen zelfs (en dan weet je dat het écht uit de hand is gelopen): kinderen.  

    <p>Denk nu niet dat ik 's nachts in bed bedenk hoe mijn kleine kopietjes later zullen heten  (Puck, Jip, over de derde ben ik nog niet uit), of wat er dan ook in je gedachten kan zijn opgekomen. Ik vraag me simpelweg af hoe ik (vanzelfsprekend een jongvolwassen, zelfstandige, onafhankelijke vrouw) dat tegen die tijd ga aanpakken. Hoe voed ik mijn kinderen later op?</p>
<p><strong>Een lolly d'r in douwen</strong><br>Hoe het in ieder geval níet moet, zie ik vaak genoeg. Makkelijke ouders zijn overal, alsof 'kinderen' iets is geworden wat gewoon op het takenlijstje (onder 'vrijdagmiddag-wijntje' en 'overwerken') is bijgeschreven.</p>
<p>Je peuter de iPad toestoppen als je geen tijd hebt hem de broodnodige aandacht te geven, een lolly d'r in douwen als-ie jankt. In elke klas, vriendenclub, hockeyteam zit wel iemand die het slachtoffer is geworden van de te zware baan of chronische oververmoeidheid van ma of pa. Maar in de meeste gevallen hebben ouders voor kinderen <em>gekozen</em>: waarom geven ze het dan niet de liefde, aandacht en regels die het nodig heeft?<br><br><strong>Beroerd Ouderschap Met Een Hoofdletter B</strong><br>Zomaar een voorbeeld van Beroerd Ouderschap Met Een Hoofdletter B: 'Als Timmie uit bed komt omdat-ie niet kan slapen, moet je hem gewoon effe lekker een pakkie Taksi geven en effe voor de tv zetten, dan slaapt-ie wel.' Resultaat: Timmie komt áltijd uit bed (harstikke logisch) en de betreffende ouders gillen bezorgd naar de andere schoolpleinmoeders 'dat de kinderen niet goed slapen'.</p>
<p>Wat er écht aan de hand is, is dat onze Timmie natuurlijk allang doorheeft dat-ie een pakje Taksi kan scoren als-ie 's avonds naar beneden komt. Wat er van je opvoeding terechtkomt: het kind kan niet meer slapen zonder eerst een suikerbom te hebben leeggeslurpt. Gefeliciteerd!</p>
<p><strong>'Schat, doe jij de kids even?'</strong><br>Iets anders waar ik heel erg moe van word, zijn de ouders die het opvoeden al hebben opgegeven en nu een beetje de 'chille' vader of moeder lopen uit te hangen, in een tevergeefse poging hun mislukte opvoeding te verhullen. ('Nou, ik vind eigenlijk óók dat ze niet moeten drinken voor hun achttiende, maar ik kén mijn dochter: als ik zeg dat het niet mag, doet ze het toch, dus ik heb 't maar toegestaan.')<br><br>Wat ís dat toch met die ouders die hun kinderen op de tweede plaats hebben staan? Waarom zijn zij er niet als hun kleine kopietje het nodig heeft, waarom maken ze het zichzelf zo makkelijk? Lieve makkelijkmaker, zogenaamd-chille ouder, Timmie's mama: in een maatschappij als deze, waar je aan jezelf voorbij rent, moet <em>juist</em> die ultrabelangrijke aandacht aan kinderen worden besteed. Want je wilt het beste voor je kind. Toch?</p>  
