---
id: 96c768097b524cf18f93b19e0aa412da
type: post
layout: post
title: "De 5 fases van vakantieheimwee"
permalink: /blog/de-5-fases-van-vakantieheimwee/
date: 2022-05-11T19:16:41.067Z
author: 7biA1WiYB
excerpt: "De lessen zijn begonnen, de boeken gekaft en de eerste cijfers druppelen Magister in. Af en toe, op momenten dat het weekend nog eeuwen ver weg lijkt, sta ik mezelf toe om terug te denken aan die heerlijke zomervakantie.  "
seo:
  description: "De 5 fases van vakantieheimwee"
  title: "De 5 fases van vakantieheimwee"
---
De lessen zijn begonnen, de boeken gekaft en de eerste cijfers druppelen Magister in. Af en toe, op momenten dat het weekend nog eeuwen ver weg lijkt, sta ik mezelf toe om terug te denken aan die heerlijke zomervakantie.  

    <p>Roadtrips door de Zweedse bossen, drie Netflix-series op een dag kijken en bovenal: niks hoeven doen. Dit zijn mijn vijf (rouw)fases van vakantieheimwee:</p>
<p><strong>Fase 1: Ontkenning &amp; ongeloof</strong><br>Huh, moet ik morgen naar schóól? Maar… vorige week was ik nog aan het zwemmen in een Zweeds meer. Ik heb ook nog helemaal geen nieuwe schriften. De leraren zullen in de eerste week nog geen huiswerk opgeven, toch? TOCH?</p>
<p><strong>Fase 2: Boosheid &amp; protest</strong><br>Hoe durven ze me te bedelven in deze berg opdrachten! Tss… het is niet eerlijk! Ze houden helemaal geen rekening met mijn jetlag die ik heb opgelopen door mijn educatieve trip om nieuwe culturen te leren kennen (oftewel Zweeds voedsel naar binnen stouwen).</p>
<p><strong>Fase 3: Onderhandelen &amp; vechten</strong><br>De school is al weken bezig, de herfstvakantie is nog lang niet in zicht en mijn bureau is inmiddels dichtgemetseld met syllabi en halfslachtige pogingen tot samenvattingen. Wat het nog erger maakt is dat mijn docent geschiedenis me na een kwartier discussiëren die halve punt extra niet gunt. De dagen lopen in elkaar over en de enige manier om me op te vrolijken is door naar vakantiefoto’s te kijken. Maar dat korte gevoel van geluk slaat al gauw om in iets anders: vakantieheimwee.</p>
<p><strong>Fase 4: Machteloosheid &amp; depressie</strong><br>Wat heeft het nog voor zin om mijn best te doen? De zomervakantie is verder weg dan ooit, buiten is het koud en grijs en zelfs de kilopot cranberrycompote uit Zweden begint op te raken. De eerste onvoldoendes zijn al binnen en die kan ik met geen mogelijkheid meer ophalen in de komende maanden. Nee, dat ik dit jaar blijf zitten, staat wel vast.</p>
<p><strong>Fase 5: Aanvaarding &amp; acceptatie</strong><br>Eigenlijk is school best oké, weet je. Zo’n eenzaam meer in Zweden is ook niet alles. Je kunt er geen Netflix kijken of social media checken zonder in een keer door je internetbundel heen te zijn en campingdouches zijn op zijn zachtst gezegd minder fijn dan thuis. Nee, zo leuk is de zomervakantie nou ook weer niet.</p>
<p>Trouwens… heb je gezien dat er heel aantrekkelijke vroegboekkorting is voor een all-inclusive reis voor volgende zomer?</p>  
