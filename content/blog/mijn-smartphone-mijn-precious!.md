---
id: 6e05373bb5f14a30b20f315ddf70077a
type: post
layout: post
title: "Mijn smartphone, mijn precious!"
permalink: /blog/mijn-smartphone-mijn-precious!/
date: 2022-05-11T19:16:41.067Z
author: 7biA1WiYB
excerpt: "Door een gebrek aan opslagruimte heb ik al maanden struggles met mijn telefoon. Op een kille vrijdagmiddag besluit ik daar wat aan te doen en verplaats ik alle foto’s en muziek naar een SD-kaart. Met alle gevolgen van dien: mijn telefoon heeft ineens plaats voor tientallen nieuwe games. Hallo, Wordfeud, Piano Tiles, Smashy Road en Geometry Dash!  "
seo:
  description: "Mijn smartphone, mijn precious!"
  title: "Mijn smartphone, mijn precious!"
---
Door een gebrek aan opslagruimte heb ik al maanden struggles met mijn telefoon. Op een kille vrijdagmiddag besluit ik daar wat aan te doen en verplaats ik alle foto’s en muziek naar een SD-kaart. Met alle gevolgen van dien: mijn telefoon heeft ineens plaats voor tientallen nieuwe games. Hallo, Wordfeud, Piano Tiles, Smashy Road en Geometry Dash!  

    <p>Vanaf dat moment zit ik de rest van het weekend aan mijn mobiel vastgenageld. Op de stapel schoolboeken die mijn bureau vult, ligt inmiddels een laag stof. Mijn ouders kijken elkaar wanhopig aan. ‘Leg je dat ding even weg?’ Ik kijk heel even weg van mijn telefoon en grom.</p>
<p>Maandagochtend stap ik op mijn fiets, met mijn oordopjes in en mijn telefoon veilig in mijn broekzak opgeborgen. Ik verheug me nu al op de pauze waarin ik weer kan gamen.</p>
<p><strong>Als de leraar zich omdraait...</strong><br>Tijdens het zesde uur geeft de leraar een langdradige uitleg over de koe. Mijn buurman zit ondertussen de biologie-opgave te herkauwen. Ik kijk naar mijn tas. Mijn mobiel roept stilletjes. Ik kan de verleiding niet weerstaan en haal mijn telefoon voorzichtig uit het voorvakje. De leraar gaat intussen vrolijk door met zijn uitleg over koetjes en kalfjes. </p>
<p>Onder de tafel open ik mijn vergrendelscherm, ik ga naar het startvenster en open de game. Het scherm wordt even zwart en daarna komt het bekende logo in beeld. Plotseling dendert het intromuziekje keihard door het lokaal. Alle ogen zijn op mij gericht en ook de leraar draait zich om.</p>
<p><strong>Half op de grond</strong><br>Met zijn laserblik doorspit hij de hele klas, totdat hij bij mij stopt. Ik lig inmiddels nog half op de grond door de schrik van het oorverdovende geluid. De leraar loopt met grote passen op me af. ‘Geef die mobiel maar snel hier.’ Ik kijk de leraar aan, haal diep adem en geef mijn telefoon. Ondertussen roep ik nog even onhoorbaar dat ik aan hem zal denken. Met een wanhopige blik kijk ik naar de leraar die mijn smartphone in zijn bureaula stopt.</p>
<p>‘Kom 'm morgen maar weer ophalen.’ De leraar knikt me toe als ik aan het eind van de les naar zijn bureau sprint. ‘Is goed. Sorry…’ Ik hap naar lucht en loop de klas uit. Overleef ik dit? Nee. Op naar de elektronicazaak dan maar. </p>
<p><em>Ook zo verslaafd aan je smartphone? Of valt dat bij jou heus, echt waar, best mee? Ontdek het in de grote <a href="https://original.sevendays.nl/blog/de-grote-smartphone-verslavings-test">Smartphone-Verslavings-Test</a> van blogger Hannah! </em></p>  
