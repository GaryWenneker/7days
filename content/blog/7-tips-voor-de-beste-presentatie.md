---
id: 0d2cb81eafbc417aaabe1a22be0a6c01
type: post
layout: post
title: "7 tips voor de beste presentatie"
permalink: /blog/7-tips-voor-de-beste-presentatie/
date: 2022-05-11T19:16:41.067Z
author: 7biA1WiYB
excerpt: "Klappertanden, zweethanden en bibberbenen: presentaties geven op school is zenuwslopend. De volgende tips helpen je om je presentatie(skills) te verbeteren. Weg zenuwen, hallo hoog cijfer!  "
seo:
  description: "7 tips voor de beste presentatie"
  title: "7 tips voor de beste presentatie"
---
Klappertanden, zweethanden en bibberbenen: presentaties geven op school is zenuwslopend. De volgende tips helpen je om je presentatie(skills) te verbeteren. Weg zenuwen, hallo hoog cijfer!  

    <h3>1. Oefen, oefen, oefen (in drie stappen) </h3>
<p>Een goede presentatie houden voor de klas begint altijd met thuis oefenen. Het is niet alleen belangrijk dat je de tekst kent, maar ook dat je gewend raakt aan publiek. Daarvoor doorloop ik altijd de volgende stappen. Eerst oefen ik voor mezelf, het liefst in een afgesloten kamer, zonder enig menselijk contact. Als ik weet dat mijn tekst goed in mijn hoofd zit, haal ik mijn nep-publiek erbij. Barbies, poppen, knuffels: als het je maar ongemakkelijk aan kan staren terwijl jij je presentatie geeft. Pas als ik het gevoel heb dat ik me echt goed heb voorbereid, trommel ik mijn familie op voor een testrondje met levend publiek. Als dat goed gaat, voel ik me echt klaar voor de starende ogen van mijn klasgenoten. </p>
<h3>2. Gebruik speechcards </h3>
<p>Tijdens een presentatie voor Engels wees mijn lerares me op speechcards. Op deze kleine kaartjes schrijf je een aantal kernwoorden of maak je kleine tekeningen die jou helpen om je verhaal weer op te pakken als je de draad kwijtgeraakt bent. Veel handiger om te gebruiken dan een grote lap geprinte tekst. Het idee is dat je met één blik op het kaartje meteen weer verder kunt praten, dus kies je geheugensteuntjes strategisch.</p>
<h3>3. Maak een choreografie </h3>
<p>‘Niet te statisch voor de klas staan tijdens een presentatie!’ Ik hoor het mijn docent nog zeggen. Maar wat moet je dan doen tijdens het spreken? Ik heb klasgenoten allerlei <em>Nederland in beweging</em>-routines zien uitvoeren: van wiebelen van het ene op het andere been, tot continu in kringetjes lopen. Wat mij het beste helpt, is een simpele choreografie waarbij je een paar stappen zet, even pauzeert en weer stappen zet. De pauzes en het aantal stappen moeten wel variëren, anders is het alsnog vervelend om naar te kijken. Maar dan krijg je bijvoorbeeld het volgende ritme: stap-1-2-3-4-5, stap-1-2-3, stap-1-2-3-4-5-6-7-8-9, stap-stap.</p>
<h3> 4. Spreek met je handen </h3>
<p>Nog iets wat nooit te statisch mag zijn: je handen. Sta sowieso nooit in een ‘gesloten houding’ met je armen over elkaar of met je handen in je zakken. Wel kun je je handen in je zij zetten, achter je lichaam houden, naast je laten hangen, of om de zoveel tijd, bewegen! Laat je handen spreken door bijvoorbeeld bij opsommingen op je vingers mee te tellen.</p>
<h3>5. Kijk de klas in </h3>
<p>Mieren zijn geen publiek! Dus van de meest belangrijke tips uit dit rijtje: kijk altijd de klas in! Ten eerste zorgt dit voor meer duidelijkheid. Ga maar na: wie kan je beter verstaan als je naar de grond kijkt? Je klasgenoten of de mieren? Ten tweede zorgt dit voor een goed contact met je publiek, waardoor zij je beter kunnen volgen. Het natuurlijk wel eng om in de ogen van je klasgenoten staren, maar het helpt om net over hun hoofden heen te kijken, naar de achterkant van het lokaal. Ik laat dan wel af en toe mijn blik over het publiek glijden. Als ik langzaam een beetje meer vertrouwen krijg in mezelf, focus ik me vooral op de kant waar de leraar zit. Die geeft je tenslotte het cijfer. </p>
<h3>6. Denk na over je slides </h3>
<p>Mocht je powerpoint bij je presentatie gebruiken, zorg dan voor niet al te afleidende slides met felle kleuren en foto's die van alle kanten het beeld in komen. Kies voor rustige afbeeldingen en heldere steekwoorden. Anders kijken mensen alleen nog maar naar je powerpoint en gaat  de inhoud van jouw prachtige presentatie verloren. </p>
<h3>7. Laat je boodschap gonzen</h3>
<p>Twee heel belangrijke onderdelen van je presentatie zijn je introductie en je conclusie. Met je introductie zorg je dat iedereen zijn aandacht bij jouw praatje heeft. Met je conclusie zorg je ervoor dat je boodschap ook blijft hangen. Aan het einde mag je statement echt het lokaal door gonzen. Dus mijn laatste tip: vervang het standaard ‘en dit was dus mijn presentatie!’ voor een krachtiger zin. Eentje die alle hoofden nog een laatste keer in jouw richting doet draaien. Het is tenslotte jouw presentatie! </p>
<p>Dat waren de 7 tips! En geen zorgen als je nog steeds zenuwachtig bent voor je presentatie. Dat is heel normaal. Een beetje gezonde spanning hoort erbij. Sterker nog, daar presteer je vaak zelfs beter door. Dus op naar die 10!</p>  
