---
id: cc8ca71ca45a40cb8a941c584e0d1e97
type: post
layout: post
title: "Eten in een restaurant in Seoul doe je zo"
permalink: /blog/eten-in-een-restaurant-in-seoul-doe-je-zo/
date: 2022-05-11T19:16:41.067Z
author: 7biA1WiYB
excerpt: "Uit eten in Seoul is in vergelijking met Nederland supergoedkoop. Zeker als je naar een traditioneel Koreaans restaurant gaat kan je voor minder dan 5 euro klaar zijn. Voordat je dit doet, zijn er wel een aantal dingen die je moet weten. Om te voorkomen dat je jezelf voor schut zet, je per ongeluk onbeleefd gedraagt of überhaupt nooit je eten krijgt.  "
seo:
  description: "Eten in een restaurant in Seoul doe je zo"
  title: "Eten in een restaurant in Seoul doe je zo"
---
Uit eten in Seoul is in vergelijking met Nederland supergoedkoop. Zeker als je naar een traditioneel Koreaans restaurant gaat kan je voor minder dan 5 euro klaar zijn. Voordat je dit doet, zijn er wel een aantal dingen die je moet weten. Om te voorkomen dat je jezelf voor schut zet, je per ongeluk onbeleefd gedraagt of überhaupt nooit je eten krijgt.  

    <p>Ben je de jongste aan tafel, dan wordt er van je verwacht dat je de rest hun lepel en stokjes geeft, die meestal samen met tissues in een la onder de tafel liggen. Ook wordt er van je verwacht dat je iedereen aan tafel voorziet van water. Soms wordt er een kan met water gebracht zodra je gaat zitten, maar vaak moet je zelf ergens in het restaurant water ophalen. Er wordt gewacht met eten totdat de oudste aan tafel begint en je gaat ook pas van tafel als de oudste klaar is met eten. Toch heeft de jongste zijn ook een groot voordeel: meestal zullen de mensen die ouder zijn het initiatief nemen om te betalen en word je dus getrakteerd op een etentje.</p>
<h3>Voordelen</h3>
<p>Naast gratis water, krijg je ook bijgerechten bij het eten dat je bestelt. Meestal bestaat dit uit Chinese kool met een pittige saus en zure radijs en soms krijg je er ook soep en salade bij. Gerechten waar je niet voor hoeft te betalen! Het is gewoon een onderdeel van de service van het restaurant.</p>
<p>Als je wilt bestellen, moet je de aandacht trekken van de ober. Dit doe je niet door subtiel een hand op te steken. Vaak is er een knop op tafel waar je op moet drukken waarna een luid alarm klinkt door het restaurant. Binnen no-time staat er dan een ober naast je tafel. Is deze knop er niet, moet je zelf het alarm zijn. Je roept dan “여기요” (yeo-gi-yo), wat een beleefde variant van 'hier!' is. Ik vind het een stuk effectiever dan in Nederland.</p>
<h3>Het eten</h3>
<p>Koreanen gebruiken twee dingen tijdens het eten: stokjes en een lepel. Voor de meeste dingen zul je je stokjes gebruiken. Rijst eet je met een lepel, wat een verschil is met bijvoorbeeld Japan waar ze daarvoor juist stokjes gebruiken. Ook soep en jjigae (een Koreaanse stoofpot) eet je met een lepel.</p>
<p>In Korea worden gerechten vaak gedeeld. Het is dan ook heel normaal dat iedereen aan tafel een klein, eigen bordje heeft en dat je verder samen van alle gerechten op tafel eet. Iedereen heeft wel altijd zijn eigen soep. Jjigae, een soort stoofpotje, wordt daarentegen wel weer gezamenlijk gegeten.</p>
<h3>Don’ts</h3>
<p>Het eten in Korea is vaak pittig en kan resulteren in een aantal dingen: zweten of een loopneus! Dat tweede is bij mij altijd het geval. Wat ik lang niet wist is dat het super onbeleefd is om je neus te snuiten in een restaurant! Is het echt heel hard nodig? Dan is het beter om even naar een andere kamer te lopen…</p>
<p>Waar in Westerse landen het geven van fooi beleefd is, is dat in Korea juist niet zo. In Korea betekent dit dat het eten beter is dan verwacht, wat wordt opgevat als: 'Ik had verwacht dat het eten super slecht zou zijn, maar het was te doen'. Geen compliment voor de kok dus.</p>
<p>Als je al deze dingen eenmaal weet, gaat het op een gegeven moment allemaal vanzelf en blijven de voordelen over. Ik ben dan ook zo’n vier keer in de week te vinden in de traditionele restaurantjes…</p>  
