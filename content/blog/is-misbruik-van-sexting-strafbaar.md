---
id: 23b999c6b5bb42bb85055d85404f7163
type: post
layout: post
title: "Is (misbruik van) sexting strafbaar?"
permalink: /blog/is-misbruik-van-sexting-strafbaar/
date: 2022-05-11T19:16:41.067Z
author: 7biA1WiYB
excerpt: "In een wereld van telefoons en internet is het niet raar dat (een deel van de) seksuele ontwikkeling van jongeren zich hier afspeelt, vaak in de vorm van sexting. 7Days praatte hier al eerder met onderzoekers en jongeren over. Er is genoeg over te zeggen. Sinds dit jaar is er ook een nieuwe wet die zich met sexting bemoeit: misbruik ervan is strafbaar gemaakt.  "
seo:
  description: "Is (misbruik van) sexting strafbaar?"
  title: "Is (misbruik van) sexting strafbaar?"
---
In een wereld van telefoons en internet is het niet raar dat (een deel van de) seksuele ontwikkeling van jongeren zich hier afspeelt, vaak in de vorm van sexting. 7Days praatte hier al eerder met onderzoekers en jongeren over. Er is genoeg over te zeggen. Sinds dit jaar is er ook een nieuwe wet die zich met sexting bemoeit: misbruik ervan is strafbaar gemaakt.  

    <p>Sexting leert jongeren wat er allemaal kan en waar hun grenzen liggen, maar het is ook gevoelig voor misbruik. Een foto of video is namelijk zo doorgestuurd, met alle gevolgen van dien. In een nieuwe wet staat dat sexting sinds dit jaar verboden is. De straf? Twee jaar brommen in de cel.</p>
<h3>Schuldig aan wat…?</h3>
<p>Slachtoffers wiens foto’s of video’s verspreid werden, konden tot nu toe wel aangifte doen, maar er was geen specifiek delict (in de wet) waar de dader voor veroordeeld kon worden. De rechter kon alleen bepalen dat de dader schuldig was aan smaad (iemand zwartmaken), laster (iemand beschuldigen van iets dat niet waar is), bedreiging of afpersing (iemand met geweld of bedreiging dwingen tot iets wat diegene eigenlijk niet wil). Bij afpersing kun je denken aan iemand die een geldbedrag eist, omdat hij of zij anders jouw naaktfoto’s doorstuurt naar anderen.</p>
<h3>Statement van de wet</h3>
<p>Ik vind dat de wetten die er al zijn, niet voldoende zijn. Voor slachtoffers heeft het lekken van intieme beelden veel impact. Het lijkt mij behoorlijk akelig als de dader daar niet specifiek voor gestraft wordt. Dan mist er denk ik een stuk erkenning van wat er gebeurd is. Zijn jouw beelden gelekt dan kan dat leiden tot pesterijen, depressies of erger. Toch zijn slachtoffers bang dat ze worden gezien als overdrijvers. Of denken ze dat het hun eigen schuld is dat de foto's zijn gelekt. </p>
<p>Erkenning van de wet voor de ernst én de gevolgen van het doorsturen laat slachtoffers zien dat de wet het ook erg vindt. En dat slachtoffers dus niet overdrijven. Gelukkig vond de minister van Justitie en Veiligheid, Ferdinand Grapperhaus, dat ook. Hij heeft het misbruiken van seksueel beeldmateriaal nu strafbaar gemaakt. Het wordt dus makkelijker om daders te bestraffen voor wat ze hebben gedaan. En daarnaast zet-ie meteen een statement van de Nederlandse wet neer: wraakporno is niet oké. </p>
<p>Naast het doorsturen is ook het maken van intieme beelden van iemand anders (zonder toestemming) strafbaar gemaakt. Een foto onder iemands rok maken of filmen in een kleedhokje is sinds 2020 dus ook specifiek verboden.</p>
<h3>Kleine woordjes</h3>
<p>Beland je nu in de cel voor elke naaktfoto die je doorstuurt? Nee, het ligt iets lastiger dan dat. Ik vind dat je seksueel beeldmateriaal nooit door zou mogen sturen zonder toestemming, maar zelfs met de nieuwe wet is het niet altijd vanzelfsprekend dat de doorstuurder gestraft wordt. In een wet moet je namelijk altijd goed letten op kleine woordjes. ‘Opzet’ is zo’n woordje waar al talloze boeken over zijn geschreven. Heel kort gezegd bestaan er verschillende levels van opzet en bij elk level wordt het moeilijker om het opzet te bewijzen. </p>
<p>Ik hoor je denken: 'Maar het is toch super simpel? Als je een foto doorstuurt, dan doe je dat toch bewust?!' Dat klopt zeker, daar twijfelt de wet ook niet aan. Het probleem is dat de opzet gaat over de gevolgen die het doorsturen heeft. De rechter moet bewijzen dat de doorstuurder had kunnen weten dat het doorsturen vervelende gevolgen voor het slachtoffer zou hebben. Pas als dat zo is kan de dader gestraft worden.</p>
<h3>Bewijs</h3>
<p>Voor elk delict is er bewijs nodig, anders is de dader niet schuldig. In dit geval is bewijs moeilijker dan bij bijvoorbeeld een winkeldiefstal; Gelukkig zijn er wel manieren om de vervelende gevolgen te bewijzen. Slachtoffers kunnen voor de rechter getuigen en aangeven hoeveel impact het doorsturen heeft gehad. Ook kunnen zij vertellen over dat beelden in vertrouwen met de dader zijn gedeeld. Naast een slachtofferverklaring, kan politieonderzoek ook bewijs opleveren. Opgeslagen gesprekken waar het vertrouwen tussen de dader en het slachtoffer uit blijkt, bijvoorbeeld. Het zijn allemaal voorbeelden van bewijsmiddelen.</p>
<p>Ik vind het nog steeds behoorlijk ingewikkeld, ze hadden er ook gewoon neer kunnen zetten: 'Stuur geen seksuele beelden door zonder iemands toestemming. Doe je dat wel? Dan krijg je straf.' Helaas is Recht altijd ingewikkelder dan dat. Maar ik vind deze nieuwe wet wel een eerste stap in de goede richting!</p>  
