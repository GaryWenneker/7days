---
id: 986c69705f9647c5baa9fd06ebbbbfa5
type: post
layout: post
title: "Zijn Nederlandse scholieren te moe voor een mening?"
permalink: /blog/zijn-nederlandse-scholieren-te-moe-voor-een-mening/
date: 2022-05-11T19:16:41.067Z
author: 7biA1WiYB
excerpt: "Soms lijkt idealisme op verliefdheid. Een onbeantwoorde verliefdheid misschien, maar wel een intense. Hoop is het type liefde dat je onverwachts overvalt. Eén die je daarna niet meer kan loslaten. Ik ben een idealist: noem me blind, maar dat is wat liefde met je doet.  "
seo:
  description: "Zijn Nederlandse scholieren te moe voor een mening?"
  title: "Zijn Nederlandse scholieren te moe voor een mening?"
---
Soms lijkt idealisme op verliefdheid. Een onbeantwoorde verliefdheid misschien, maar wel een intense. Hoop is het type liefde dat je onverwachts overvalt. Eén die je daarna niet meer kan loslaten. Ik ben een idealist: noem me blind, maar dat is wat liefde met je doet.  

    <p>Er kloppen twee harten in mijn borstkas: de eerste voor de mensen van wie ik hou, de tweede voor de wereld om me heen. Vorige week stuurde een vriend van me een video door van een groep protesterende Chileense scholieren. Ze waren massaal hun lokalen uitgerend om hun stem te laten horen. Terwijl ze luidkeels meezongen met de teksten van een nieuwe band, verbrandden ze een vlag: jong en hoopvol idealisme. Mijn tweede hart zwol op. Gisteren, bij geschiedenis, zakte het in.</p>
<h3>Onderuit gezakt</h3>
<p>Tijdens die les had ik het filmpje van de Chileense scholieren nog in mijn hoofd. Terwijl zij hun lokalen uitrenden om te protesteren tegen de overheid, zakten mijn klasgenoten steeds dieper onderuit in hun stoel. Het was drie uur ‘s middags. Het lokaal was warm en de lucht was er droog. Het leek net Chili, maar dan gedemotiveerd.</p>
<p>'Die hele discussie over zwarte Piet boeit me niks', zei een jongen achterin. Op zijn laptop speelde een serie die ik niet kende: iets met zombies. 'Nou, het is best belangrijk'', zei onze lerares. Dat vond ik ook. 'We zijn te moe om een mening te hebben vandaag', antwoordde een meisje achterin. 'Ga een rondje joggen', reageerde onze lerares. 'Jullie moeten in beweging komen'.</p>
<h3>Collectief ongehoorzaam</h3>
<p>Ze had gelijk. Nederlandse scholieren moeten in beweging komen. Collectief ongehoorzaam zijn. Zo veel bewegen dat we onze lokalen uitrennen en ons uitspreken tegen onrecht. We moeten onze keel schrapen en onze stemmen inzetten voor het meisje dat naast ons zit in de les en geen bijles kan betalen. Voor de jongen die naast ons woont en wiens pad naar een Nederlands paspoort met zo veel struikelblokken bezaaid is dat hij blauwe plekken heeft. Voor het meisje met broze schouders, gebogen onder de lange lijst namen op de wachtlijst van jeugdzorg.</p>
<p>Ik dacht aan de Chileense scholieren. Aan het geluid van hun protest. Van hun woede, hun idealisme. In de klas was het inmiddels stil geworden. Onze lerares had het opgegeven. 'Wat zijn jullie een saaie klas', zei ze. Ik wilde zeggen dat we geen saaie klas zijn, maar een saai land. Nederland deed me denken aan een rijk kind dat met Sinterklaas niet weet wat het moet vragen, omdat het alles al heeft.</p>
<h3>Tweede hart</h3>
<p>We hadden, als jongeren, daar in dat maatschappijwetenschappenlokaal, dan ook een stuk minder te vragen dan de Chileense scholieren. Er is in Nederland geen hyperinflatie, het verschil tussen arm en rijk is hier nog geen vallei, maar een spleet. Toch vond ik het jammer, toen ik naar mijn klasgenoten keek, die les. Dat het ze niet uitmaakte. Dat ze genoegen namen met alles dat ze hadden. Dat ze niet eens iets immaterieels voor Sinterklaas wilden vragen. Sindsdien vraag ik me af waar hun tweede hart voor klopt.</p>  
