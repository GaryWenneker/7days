---
id: 96154ffdb38246c09c32139a5bf23b18
type: post
layout: post
title: "Hoe zit dat eigenlijk met die E-nummers in mijn eten?"
permalink: /blog/hoe-zit-dat-eigenlijk-met-die-e-nummers-in-mijn-eten/
date: 2022-05-11T19:16:41.067Z
author: 7biA1WiYB
excerpt: "Ik zat laatst op de bank recepten uit te zoeken toen ik op een interessante vraag stuitte: welk product is gezonder: eentje met maar liefst dertien E-nummers erin of eentje met twee E-nummers? Opvallend genoeg is het eerste product een bosbes en het tweede McNuggets.   "
seo:
  description: "Hoe zit dat eigenlijk met die E-nummers in mijn eten?"
  title: "Hoe zit dat eigenlijk met die E-nummers in mijn eten?"
---
Ik zat laatst op de bank recepten uit te zoeken toen ik op een interessante vraag stuitte: welk product is gezonder: eentje met maar liefst dertien E-nummers erin of eentje met twee E-nummers? Opvallend genoeg is het eerste product een bosbes en het tweede McNuggets.   

    <p>Raar toch? Ik kon het eerst ook niet geloven, want E-nummers hebben -op zijn zachtst gezegd- een slechte naam. Ik vond vroeger, net zoals veel mensen, termen als <em>chemisch </em>en <em>synthetisch </em>synoniemen voor ongezond. E-nummers waren het toppunt van kunstmatig en dus kocht ik - net zoals veel mensen - vooral producten met opschriften als ‘zonder kunstmatige kleurstoffen’ of ‘E-nummervrij’. Na de onthulling over de kipnuggets en bosbessen, besloot ik een mini-onderzoek te starten. Tot mijn verbazing werden al mijn aannames ontkracht. Je leest ze hieronder.</p>
<h3><strong>1. E-nummers zijn onnatuurlijk</strong></h3>
<p>Wat zijn E-nummers eigenlijk? Het zijn stoffen die worden toegevoegd om eigenschappen van voedingsmiddelen te verbeteren, zoals conserveringsmiddelen, kleurstoffen en smaakversterkers. Soms zijn ze synthetisch gefabriceerd, maar vaak zijn het natuurlijke stoffen. Zo is E330 citroenzuur en is E160 niets meer dan caroteen, de kleurstof uit wortel. Zo'n 80 procent van al die ‘enge’ E-nummers zit al van nature in voeding.</p>
<p></p>
<h3><strong>2. E-nummers zijn gevaarlijk en slecht onderzocht</strong></h3>
<p>E-nummers hebben de naam gevaarlijk te zijn. Maar wist je dat enkel stoffen die na een uitgebreid traject van de Europese autoriteit voor voedselveiligheid (EFSA) goedgekeurd zijn, een E-nummer krijgen? Het zijn de meest gecontroleerde stoffen in onze voeding en vaak een stuk beter onderzocht dan de voeding zelf. Natuurlijk kan een allergie voor een E-nummer voorkomen, net zoals dat je allergisch kunt zijn voor selderij of pinda’s. Maar dat betekent niet dat selderij en pinda's of zelfs het hele noten- en groentenschap uit de supermarkt zouden moeten verdwijnen. Dus waarom zouden we E-nummers dan wel uit de supermarkt halen?</p>
<h3><strong>3. Synthetische stoffen zijn ongezonder dan natuurlijke</strong></h3>
<p>Een aantal E-nummers wordt dus in een laboratorium gemaakt. Waarom? Het is gemakkelijker (en dus goedkoper) dan de stof te extraheren uit planten. Ons lichaam maakt echter geen onderscheid tussen natuurlijke en synthetische stoffen, omdat de moleculaire samenstelling identiek is. Enkele E-nummers komen helemaal niet in de natuur voor, maar dat betekent niet meteen dat ze ongezond zijn.</p>
<h3><strong>4. E-nummers zijn nutteloos</strong></h3>
<p>E-nummers zijn dus niet gevaarlijk, leerde ik. Sterker nog, ze garanderen de voedselveiligheid van een boel producten. Zo remt nitraat (E250) de groei van schadelijke bacteriën in bijvoorbeeld vlees, waardoor we het langer kunnen bewaren. Zonder de toegevoegde conserveringsmiddelen is er een veel grotere kans op bacteriën als E-coli en Salmonella. Bovendien hoeven we minder voedsel weg te gooien door de langere houdbaarheidsdatum.</p>
<p>Van sommige E-nummers kun je je inderdaad afvragen of ze werkelijk noodzakelijk zijn. Hoe graag wil je bijvoorbeeld dat chocola glanst? En hoe belangrijk is het dat een roze koek ook roze is? Ongeveer even belangrijk als een glimmende zonnebril of een roze shirt: leuk, maar je kan ook prima zonder. Smaakversterkers daarentegen voegen wel degelijk iets toe. Zo geeft glutaminezuur voedsel een hartige smaakt. Niet alleen smaakt jouw pizza lekkerder, er hoeft ook nog eens minder zout toegevoegd te worden. </p>
<h3><strong>Misvatting</strong></h3>
<p>Tot slot denk ik dat de slechte reputatie van E- nummers vooral komt doordat ze voornamelijk in snacks zitten. Het zijn niet de E-nummers die een supermarktappeltaart ongezond maken, maar de overige (gek genoeg vaak ‘natuurlijke’) ingrediënten zoals boter en suiker!</p>  
