---
id: cdbd51d5271d4907b0cd84f43c2ea4e8
type: post
layout: post
title: "Seoul, mijn (tijdelijke) thuis"
permalink: /blog/seoul-mijn-tijdelijke-thuis/
date: 2022-05-11T19:16:41.067Z
author: 7biA1WiYB
excerpt: "Daar sta ik dan, bovenop de Namsan-toren. Overal waar ik kijk zie ik wolkenkrabbers en drukke straten. Ik kijk uit over een stad die zich uitstrekt over honderden vierkante kilometers, omringd door bergen en die door een grote rivier in tweeën wordt gedeeld. Ik ben in Seoul. En dat is nu mijn thuis.  "
seo:
  description: "Seoul, mijn (tijdelijke) thuis"
  title: "Seoul, mijn (tijdelijke) thuis"
---
Daar sta ik dan, bovenop de Namsan-toren. Overal waar ik kijk zie ik wolkenkrabbers en drukke straten. Ik kijk uit over een stad die zich uitstrekt over honderden vierkante kilometers, omringd door bergen en die door een grote rivier in tweeën wordt gedeeld. Ik ben in Seoul. En dat is nu mijn thuis.  

    <p>Klaar met de middelbare, wat nu? Eén ding wist ik zeker: ik wilde een tussenjaar! Ik wilde reizen, de wereld zien en bovenal me verdiepen in een andere cultuur dan onze westerse. Toen kwam het moeilijke gedeelte: waarnaartoe? Er zijn zoveel landen met interessante culturen. In Zuid-Amerika, Azië, Afrika… Voor iemand die over het algemeen al niet zo’n held is in het maken van keuzes, was dit natuurlijk niet te doen! Ik neigde naar Zuid-Amerika. Ik wilde namelijk heel graag Spaans leren, dus dit leek me een mooie manier om het te combineren.</p>
<h3>Zuid-Korea</h3>
<p>Maar toen kwam er een vriendin naar me toe die zei: ‘Ik ga dertien maanden naar Zuid-Korea! Kom je me opzoeken?’ Dat zette me aan het denken. Zuid-Korea heeft óók een compleet andere cultuur. En het is helemaal zo gek niet om iemand te kennen in het land waar je heen reist. Zeker niet als dat aan de andere kant van de wereld ligt. Bovendien is Zuid-Korea een veilig land en cultureel gezien super interessant! Toch maar Koreaans leren in plaats van Spaans?</p>
<h3>Taal leren</h3>
<p>Koreaans leren was een must, want zonder kennis van de taal is het erg lastig om de cultuur goed te leren kennen. Andersom werkt het net zo. Het leren van een taal gaat makkelijker met een beetje kennis van de achterliggende cultuur. Taal en cultuur gaan hand in hand, zeker in een land als Zuid-Korea, waar het Engels bij lang niet iedereen op een normaal-gesprek-voerniveau is. Gelukkig zitten er Koreaanse lessen bij mijn visum, want met mijn huidige Koreaans - ik volgde in Nederland een korte cursus - kan ik net thee bestellen. Maar als iemand vraagt of ik die warm of koud wil, moet ik alweer over gaan op Engels.</p>
<h3>Genieten</h3>
<p>In Seoul wil ik ook danslessen gaan volgen. Doordat tijdgebrek - een terugkerend probleem in mijn leven - ben ik daar eerder nooit aan toegekomen. Bovendien is in Zuid-Korea dans enorm groot, dus als ik het dan toch érgens wil leren... En ik ga een baantje zoeken. Want hoe leer je beter de cultuur kennen dan door mee te draaien in het dagelijks leven van de werkende bevolking? Bovendien is het wel zo praktisch, ik moet immers ook de huur betalen van mijn kleine kamertje in het centrum van Seoul en eten kopen. En verder? Genieten! Ik zit tenslotte wel aan de andere kant van de wereld. Sterker nog, het is mijn thuis.</p>  
