---
id: 3f874bcfba1145c1b8cad71054455afe
type: post
layout: post
title: "Nu al surprise-stress"
permalink: /blog/nu-al-surprise-stress/
date: 2022-05-11T19:16:41.067Z
author: 7biA1WiYB
excerpt: "Al sinds de pepernoten in de winkels liggen, staat mijn hoofd nergens anders meer naar dan naar Sinterklaas. Ik vind het de gezelligste tijd van het jaar! Alleen zorgt het heerlijk avondje ook altijd voor stress... surprise-stress om precies te zijn.   "
seo:
  description: "Nu al surprise-stress"
  title: "Nu al surprise-stress"
---
Al sinds de pepernoten in de winkels liggen, staat mijn hoofd nergens anders meer naar dan naar Sinterklaas. Ik vind het de gezelligste tijd van het jaar! Alleen zorgt het heerlijk avondje ook altijd voor stress... surprise-stress om precies te zijn.   

    <p>Begrijp me niet verkeerd: surprises zijn hartstikke leuk! Van een zelf ingezongen rap tot een in elkaar geflanst mini-theater met echt werkende lichten en Playmobil-acteurs: mijn familie heeft mij al vaak genoeg verrast met ongekend creatief talent! En ik hen op mijn beurt ook weer, met bijvoorbeeld een heuse 'KFC chicken-drumstick bucket' en een mobiele telefoon zo groot als een mens. Op Sinterklaasavond is iedereen dan zo blij, dat ik bijna vergeet hoeveel bloed, zweet en tranen mijn project heeft gekost.</p>
<h3>Planning</h3>
<p>In het begin is daar nog niets van te merken. Bij het trekken van de lootjes heb ik ieder jaar namelijk weer een giga-brok motivatie en inspiratie. Ik weet altijd zeker dat ik het maken van mijn fantastische surprise makkelijk kan proppen in mijn bestaande planning. Genoeg kleine gaatjes met vrije tijd. Maar terwijl ik al tien ideeën heb voor alle andere gezinsleden, blijft het geniale idee voor de persoon op mijn kaartje alleen nog steeds uit. Intussen vullen al die gaatjes in mijn planning zich in rap tempo... En geen wonder, vlak voor Sinterklaas is er altijd genoeg te doen.</p>
<h3>Knutselkoningin</h3>
<p>En dan heb ik het nog niet eens over het knutselen zelf! Want als ik dan eindelijk én een idee én tijd om te knutselen heb (het is dan inmiddels eind november/begin december), verpruts ik het maken zelf ook nog eens! Vaak ziet mijn creactie er niet uit zoals ik haar in gedachte had en mislukt het zo erg dat ik weer heel iets anders moet maken. Volgens mij ligt in dit huis nog steeds ergens de ingedeukte papier-maché-ballon die ik vorig jaar in elkaar heb geflanst. Conclusie: het knutselen gaat bij mij niet zonder slag of stoot. </p>
<h3>Heerlijk avondje</h3>
<p>Al deze omstandigheden bij elkaar, leiden er uiteindelijk toe dat ik ieder jaar weer een heel stressvol ‘heerlijk middagje’ heb. Op de grote dag zelf moet er altijd nog erg veel aan mijn surprise gebeuren. Maar dit jaar ga ik dat echt anders doen. Ik ga sowieso opperen of we de lootjes iets eerder kunnen trekken en daarnaast ga ik proberen het maken echt over meerdere dagen te verspreiden. Of dat lukt? Geen idee. Maar hoeveel stress ik ook heb, gelukkig blijft het heerlijk avondje zelf altijd even heerlijk. En ach, surprises gaan eigenlijk ook niet om de uitvoering. Het idee erachter telt. </p>  
