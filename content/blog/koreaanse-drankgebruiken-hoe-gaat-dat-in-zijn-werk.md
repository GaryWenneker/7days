---
id: f57b538b86114a9ea3aad2c6737c5602
type: post
layout: post
title: "Koreaanse drankgebruiken: hoe gaat dat in zijn werk?"
permalink: /blog/koreaanse-drankgebruiken-hoe-gaat-dat-in-zijn-werk/
date: 2022-05-11T19:16:41.067Z
author: 7biA1WiYB
excerpt: "Eén van de eerste dagen dat ik in Seoul was, eindigde ik met mijn hoofd boven de wc nadat ik iets was gaan drinken met kamergenootjes. De reden? Ik had de Koreaanse drankgebruiken nog niet helemaal door.  "
seo:
  description: "Koreaanse drankgebruiken: hoe gaat dat in zijn werk?"
  title: "Koreaanse drankgebruiken: hoe gaat dat in zijn werk?"
---
Eén van de eerste dagen dat ik in Seoul was, eindigde ik met mijn hoofd boven de wc nadat ik iets was gaan drinken met kamergenootjes. De reden? Ik had de Koreaanse drankgebruiken nog niet helemaal door.  

    <p>De Koreaanse drankgebruiken verschillen namelijk nogal met die van Nederland – er wordt bijvoorbeeld niet eens dezelfde soort alcohol gedronken! De meest gedronken alcoholische drank in Korea is soju. Dit was ook het drankje dat mijn ondergang veroorzaakte. Soju is gemaakt van rijst en heeft meestal een alcoholpercentage van 20%. Een stukje sterker dan bier (5%) en wijn (12%).</p>
<h3>Black-out</h3>
<p>Soju’s alcoholpercentage is meer dan 15% en daarom geldt het als een sterke drank! Klein probleempje: daar smaakt het totaal niet naar. Helemaal als je soju met een vruchtensmaak hebt, dan proef je gewoon geen alcohol! Je slaat het dus net iets te gemakkelijk achterover. De beruchtste eigenschap van soju: het kickt allemaal op hetzelfde moment in. Je voelt vaak niet hoeveel je op hebt. Totdat het te laat is. Mijn ervaring? Na één flesje ben ik aangeschoten, na twee dronken. Er wordt relatief vaak gesproken over een 'soju black out, en dat is dus niet zo vreemd.</p>
<h3>Behoorlijke no-go</h3>
<p>In Nederland drinken we vaak op plekken die bedoeld zijn om te socializen. In Korea is het veel normaler om met vrienden te gaan drinken en je dan ook echt alleen te richten op die groep. Dit doe je in restaurants, karaokebars, bij iemand thuis, voor de <em>convenience store</em> of in de speciaal daarvoor bedoelde 'suljibs', wat als je het letterlijk vertaalt alcoholhuizen betekent. Er zijn zelfs suljibs die afgesloten kamers aanbieden, zodat je elkaar beter kan verstaan. Natuurlijk zijn er Koreanen die ook gewoon naar de bar of een club gaan. Alleen zijn zij niet op zoek naar vrienden, maar naar.. een one night stand. Uitgaan terwijl je een relatie hebt is dus een behoorlijke <em>no-go</em> hier in Korea!</p>
<h3>Dronken op straat</h3>
<p>Wanneer iemand je een drankje aanbiedt of vraagt of je samen iets wilt gaan drinken, is het vrij onbeleefd om dat af te slaan. Dit betekent in de Koreaanse cultuur namelijk dat je geen vrienden wil zijn. Op zo’n aanbod ingaan wil niet zeggen dat je het drankje ook op moet drinken! Integendeel zelfs. Koreanen houden namelijk niet van lege glazen en zodra ze zien dat je je drankje op hebt, vullen ze je glas meteen bij. En ook dat mag je weer niet afslaan...</p>
<p>Een andere gewoonte is dat wanneer de persoon met wie je drinkt een stuk ouder is dan jij, of een hogere positie heeft, je een drankje aanbiedt je die met twee handen aanpakt en wegkijkt als je ervan drinkt. Het is een teken van respect en staat hoog in het Koreaanse vaandel. Drinken met je collega’s is hier trouwens ook niet vreemd. En blijft de baas maar drankjes aanbieden? Dan krijg je dus een hoop dronken Koreanen op straat rond negen uur ‘s avonds.</p>
<h3>Gemixt bier</h3>
<p>De leeftijd waarop je alcohol mag drinken is ook anders dan in Nederland. Dit mag als je 20 bent, Koreaanse leeftijd. Over het algemeen ben je 19 volgens hun telsysteem. De controle is wel minder streng. Geen enkele medewerker van een convenience store zal om je ID vragen als je een flesje soju koopt. Clubs en suljibs kom je daarentegen niet zomaar in zonder een goede ID check! Nogal frustrerend als je van uitgaan houdt en minderjarig bent zoals ik. In Korea drinken ze net als in Nederland ook andere drankjes zoals bier. Maar iets wat ik Nederlanders nog nooit heb zien doen, is bier mixen met een andere alcoholische drank. Hier is het de normaalste zaak van de wereld om soju met bier te mixen. Er is zelfs een aparte naam voor: somaek (van de woorden 'soju' en 'maekju', het Koreaanse woord voor bier). Smaakt naar bier, maar je wordt er drie keer zo snel dronken van.</p>
<p>Hoe komt het dat het bij mij zo uit de hand liep? De eerste fout was dat we somaek dronken zonder dat ik wist dat soju de alles-of-nietseigenschap heeft. Het tweede punt waarop ik finaal de mist in ging, was het “niet afslaan, maar je hoeft niet te drinken”. Ik wist dat ik niet mocht afslaan, maar ik wist niet dat lege glaasjes altijd direct bijgevuld worden… Tja, dan komt onvermijdelijk de wc-pot in beeld! Gelukkig weet ik nu wel beter!</p>  
