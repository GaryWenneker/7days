---
id: b5377348dcef430295e321d995c2a132
type: post
layout: post
title: "5 misverstanden over korfbal opgehelderd"
permalink: /blog/5-misverstanden-over-korfbal-opgehelderd/
date: 2022-05-11T19:16:41.067Z
author: LauraSimons
auteur: Laura Simons
avatar: /sites/default/files/styles/node_author/public/Laura.JPG?itok=R0DIWri1
rubrieken:
  - blogpost
excerpt: "Iedere keer dat ik iemand vertel dat ik aan korfbal doe, vliegen de vervelende (en foutieve) opmerkingen me naar de oren. Hoe korfbal ‘eigenlijk hetzelfde is als basketbal’. Hoe je ‘niks meer mag als iemand z’n hand omhoog houdt’. Of hoe je ‘amper hoeft te rennen’.  "
seo:
  description: "5 misverstanden over korfbal opgehelderd"
  title: "5 misverstanden over korfbal opgehelderd"
---
Iedere keer dat ik iemand vertel dat ik aan korfbal doe, vliegen de vervelende (en foutieve) opmerkingen me naar de oren. Hoe korfbal ‘eigenlijk hetzelfde is als basketbal’. Hoe je ‘niks meer mag als iemand z’n hand omhoog houdt’. Of hoe je ‘amper hoeft te rennen’.  

    <p>Het liefste zou ik iedereen die dit denkt of gelooft mee willen slepen naar mijn eerstvolgende korfbalwedstrijd. Omdat me dat niet de meest handige oplossing lijkt, probeer ik hier een aantal onterechte misvattingen op te helderen.</p>
<h3>1. Korfbal is eigenlijk hetzelfde als basketbal</h3>
<p>Als eerste deze misvatting. Korfbal heeft duidelijk andere regels dan basketbal! Je mag bijvoorbeeld niet dribbelen en, in tegenstelling tot basketbal, kan een doelpoging worden verdedigd. Maar het grootste verschil zit hem in het scoren zelf. Bij beide sporten wordt een bal omhoog gegooid, maar waar deze bij basketbal nog tegen de hoge achterkant kan botsen en door de basket kan vallen, heb je bij korfbal geen extra zijkanten. Jij moet de bal door de korf gooien, zonder hulpmiddelen. Lastig! Ik moest flink wat oefenen voordat dit me lukte. En dat moet ik nog steeds.</p>
<h3>2. Je mag niks meer als iemand z’n hand omhoog houdt</h3>
<p>Ook deze regel wordt door veel mensen verkeerd begrepen. Pas wanneer iemand rechtop staat, met de benen gespreid, iets door de knieeën met beide voeten aan de grond en op armlengte afstand zijn hand op de bal houdt, is een doelpoging verdedigd! En nog belangrijker: je mag gewoon gooien naar een medespeler. Anders wordt de sport wel heel ingewikkeld. ;)</p>
<h3>3. Je hoeft amper te rennen en het kost amper kracht</h3>
<p>Deze misvatting kan ik niet genoeg ontkrachten. Korfballers rennen namelijk hartstikke veel. Voordat je uiteindelijk een echt schot op korf kunt maken, is het belangrijk om je vrij te lopen. En dat is verbazingwekkend veel werk. Net als bij andere sporten krijg je van korfbal echt een goede conditie. Dat merkte ik vooral toen ik op school een piepjestest moest rennen. Zelfs veel voetballers verloren het van mij. En het zijn niet alleen je snelheid en uithoudingsvermogen die je traint als korfballer. Ook balans (tijdens een schijnbeweging), kracht (tijdens een doelpoging), en wendbaarheid (tijdens een korte sprint) spelen een rol. Al met al kost korfbal waarschijnlijk meer energie en kracht dan je denkt!</p>
<h3>4. Korfbal is echt een meisjessport</h3>
<p>Ik vind het altijd zo jammer als ik hoor dat mensen dit denken. Ook vind ik het vooral flauw tegenover alle jongens die korfbal spelen. En geloof me: dat zijn er veel. Wist je namelijk dat korfbal officieel een gemengde sport is? Teams bestaan gewoonlijk voor de helft uit jongens en voor de andere helft uit meisjes. Er zijn uitzonderingen natuurlijk. Zelf sport ik in een meisjesteam, omdat onze club vanuit vroeger gericht was op meisjes en we nog steeds amper mannelijke leden hebben. En hoewel het misschien jammer is dat mijn club nooit met of tegen jongens speelt, maakt dat korfbal nog niet een meisjessport.</p>
<h3>5. Niemand speelt toch korfbal?</h3>
<p>Dus wel! Korfbal wordt over de hele wereld gespeeld: van Zuid-Korea tot Zimbabwe en Georgië. Wat vooral leuk is, is dat Nederland het erg goed doet op internationale toernooien. We winnen bijna alle wedstrijden en zijn al jarenlang de beste van de wereld (heel af en toe afgewisseld met België). En ik heb nog een leuk weetje voor je: wist je dat korfbal is uitgevonden door een Nederlander, al in 1902?!</p>
<p>Zo, het lucht op om deze misverstanden de wereld uit te helpen! Ik hoop dan ook van harte dat jullie beeld over korfbal een beetje is veranderd. En aan iedereen die me nog niet gelooft: kijk eens zo’n internationale wedstrijd. De kanjers van het Nederlandse korfbalteam gooien zo snel en spelen zo fel: als je niet bent overtuigd na dit blog, dan weten zij je vast wel te overtuigen!</p>  
