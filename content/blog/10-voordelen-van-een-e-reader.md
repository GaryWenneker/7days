---
id: 0e9b8f0fc17d41b78d4f7a631bdc6dec
type: post
layout: post
title: "10 voordelen van een e-reader"
permalink: /blog/10-voordelen-van-een-e-reader/
date: 2022-05-11T19:16:41.067Z
author: 7biA1WiYB
excerpt: "Weet je wat een van mijn favoriete geuren is? Dat van een versgedrukt boek. Het gevoel van een gladde, nog onaangeraakte kaft is voor mij een soort vinger-ASMR. Heerlijk! Toch heb ik al zo’n vier jaar geen fysiek boek meer gekocht, want ik ben overgestapt naar een e-reader. Daar heb ik goede redenen voor. Wedden dat jij na het lezen van dit blog ook om bent?  "
seo:
  description: "10 voordelen van een e-reader"
  title: "10 voordelen van een e-reader"
---
Weet je wat een van mijn favoriete geuren is? Dat van een versgedrukt boek. Het gevoel van een gladde, nog onaangeraakte kaft is voor mij een soort vinger-ASMR. Heerlijk! Toch heb ik al zo’n vier jaar geen fysiek boek meer gekocht, want ik ben overgestapt naar een e-reader. Daar heb ik goede redenen voor. Wedden dat jij na het lezen van dit blog ook om bent?  

    <h3><strong>1. Het is goedkoper</strong></h3>
<p>Een e-reader hoeft helemaal niet duur te zijn. Al vanaf tachtig euro zijn er prima exemplaren te koop. Bovendien zijn e-books vaak een stuk goedkoper dan ‘normale’ boeken. Op internet zijn een boel leuke, gratis boeken te vinden. Kijk bijvoorbeeld eens op de site van de bibliotheek. Daar vind je ook een groot assortiment gratis titels.</p>
<h3><strong>2. Het is makkelijker</strong></h3>
<p>Als tegenargument kun je natuurlijk aanvoeren dat lenen bij de bibliotheek nóg goedkoper is. Dat klopt natuurlijk, maar voor een boek moet je dan natuurlijk nog wel op pad. En tijd is ook geld, toch? Met een e-reader zoek je vanaf de bank een nieuw boek uit. Je krijgt persoonlijke aanbevelingen, kunt direct recensies lezen en kiezen uit een enorm assortiment. Handig!</p>
<h3><strong>3. Je wordt niet beperkt door ruimtegebrek</strong></h3>
<p>Op een e-reader is vrijwel onbeperkt plaats voor nieuwe boeken. Er passen duizenden boeken in je virtuele boekenkast. Véél meer dan er ooit in een boekenkast kunnen.</p>
<h3><strong>4. Je neemt een e-reader makkelijk mee</strong></h3>
<p>Vroeger stopte ik eigenlijk nooit een boek in mijn tas als ik ergens heen ging. Dat werd snel te zwaar of ik was bang dat het boek zou beschadigen. Maar mijn e-reader vergezelt me op al mijn uitstapjes. Als ik een beetje prop, past hij zelfs in mijn jaszak!</p>
<h3><strong>5. Er zit een woordenboek op</strong></h3>
<p>Op mijn e-reder zit zowel een woordenboek Nederlands-Nederlands als Engels-Nederlands en dat is superhandig als je moet lezen voor de lijst. Ik download altijd de verplichte boeken voor school en vooral het lezen van Engelse teksten wordt zo een stuk makkelijker.</p>
<h3><strong>6. Je kunt highlighten en aantekeningen maken</strong></h3>
<p>Waar ik schrijven in een papieren boek of ezelsoren vouwen een doodsonde vindt, doe ik het veelvuldig in e-books. Het is handig als je citaten nodig hebt voor een boekverslag. Ook is het leuk om je favoriete passages nog een keer terug te lezen.</p>
<h3><strong>7. Je kunt ook zonder e-reader verder lezen</strong></h3>
<p>Een van de grootste voordelen is toch wel dat je het boek dat je aan het lezen bent altijd bij de hand hebt. Als je je e-reader een keer niet bij je hebt, lees je gewoon verder op je telefoon, tablet of computer.</p>
<h3><strong>8. Het is beter voor het milieu</strong></h3>
<p>Dat spreekt voor zich: minder boeken, betekent minder papier en daarmee minder bomenkap. E-readers moeten natuurlijk wel opgeladen worden, maar kunnen vervolgens wekenlang mee.</p>
<h3><strong>9. Je e-reader voorspelt hoe lang het duurt voor je een boek uit hebt</strong></h3>
<p>Op veel e-readers zit een functie die bijhoudt hoe lang je doet over het lezen van een pagina. Op die manier kan-ie voorspellen hoe lang het nog duurt voor je een hoofdstuk of het hele boek uit hebt. Die voorspelling is behoorlijk accuraat, heb ik gemerkt.</p>
<h3><strong>10. Extraatjes</strong></h3>
<p>Verder zijn er veel kleine extraatjes. Als je je e-reader aanzet, kun je direct verder waar je gebleven was. Je hebt dus geen boekenlegger nodig. Ook hebben veel e-reader leesstatistieken. Het is leuk om te zien hoe snel en hoeveel je leest. Een derde pluspunt is de schermverlichting, erg handig bij slecht licht. Ook krijg je door het geringe gewicht van je digitale boek geen last meer van je handen en polsen als je een dikke pil leest. En tenslotte: je kunt alles personaliseren. Van de regelafstand, de lettergrootte en de marges tot de plek waar je de bladzijde omslaat. Het is zelfs mogelijk om een dyslexie-lettertype in te stellen.</p>
<p>Zoals je ziet heeft de e-reader het wat mij betreft ruimschoots gewonnen van het papieren boek. Heb ik jou ook overtuigd?</p>  
