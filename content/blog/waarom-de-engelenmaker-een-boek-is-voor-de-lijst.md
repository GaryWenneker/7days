---
id: d2b1cf35ec114f78bbfd7bac5d810010
type: post
layout: post
title: "Waarom 'De engelenmaker' een boek is voor de lijst"
permalink: /blog/waarom-de-engelenmaker-een-boek-is-voor-de-lijst/
date: 2022-05-11T19:16:41.067Z
author: 7biA1WiYB
excerpt: "Zolang ik me kan herinneren, houd ik al van lezen. Niets gaat boven met een goed boek op schoot even aan de wereld ontsnappen. Een boek kiezen voor je lijst is alleen een heel ander verhaal. Want hoe weet je of het gekozen boek wel iets voor jou is? Hopelijk heb je iets aan mijn boekentips. Dit keer een boek van een iets hoger niveau: De Engelenmaker van Stefan Brijs.  "
seo:
  description: "Waarom 'De engelenmaker' een boek is voor de lijst"
  title: "Waarom 'De engelenmaker' een boek is voor de lijst"
---
Zolang ik me kan herinneren, houd ik al van lezen. Niets gaat boven met een goed boek op schoot even aan de wereld ontsnappen. Een boek kiezen voor je lijst is alleen een heel ander verhaal. Want hoe weet je of het gekozen boek wel iets voor jou is? Hopelijk heb je iets aan mijn boekentips. Dit keer een boek van een iets hoger niveau: De Engelenmaker van Stefan Brijs.  

    <p>Ik ga natuurlijk geen uitgebreid boekverslag voor je schrijven want dat moet je zelf doen. Wat je wel kunt verwachten? Een korte omschrijving van de inhoud waarin ik niet te veel verklap natuurlijk. En een paar statistieken bij elkaar, want die mogen van school natuurlijk niet ontbreken. Als laatste vertel ik je waarom ik het boek zo'n aanrader vind en geef ik je een extra tip! Hopelijk heb je er wat aan voor jouw boekverslag(en)!</p>
<h3>De inhoud in een paar zinnen</h3>
<p>Dokter Victor Hoppe verhuist na twintig jaar terug naar zijn geboorteplaats. Dat doet-ie niet alleen, maar samen met zijn drie bijzonder-uitziende kinderen… Iets wat vragen oproept bij de roddelende dorpsbewoners.</p>
<h3>Statistieken</h3>
<p><strong>Titel</strong>: <em>De Engelenmaker</em>, genoemd naar de namen van de drieling van dokter Hoppe. Meer ga ik niet verklappen!<br><strong>Schrijver</strong>: Stefan Brijs<br><strong>Niveau</strong>: 4<br><strong>Aantal pagina’s</strong>: 446<br><strong>Genre</strong>: psychologische roman, het boek focust namelijk op de gedachten van de vele personages, en vooral hun reacties op bepaalde gebeurtenissen (zoals de nieuwe drieling in het roddeldorp!).</p>
<h3>Het is een aanrader omdat...</h3>
<p>Zelf vond ik <em>De engelenmaker </em>een spannende en vooral interessante roman. Ik wil niet te veel verklappen, want het is veel te leuk om het verrassende verloop van het verhaal zelf te ontdekken. Maar het boek staat vol symboliek en onderliggende motieven. Zelfs de titel van het boek en de namen van de personages blijken niet zo willekeurig gekozen als in eerste instantie lijkt. Hierdoor is <em>De engelenmaker</em> uitermate geschikt voor een dik boekverslag.</p>
<p>Het verhaal is al helemaal een aanrader als je houdt van biologie en/of levensbeschouwing. Biologische theorieën staan centraal en krijgen een ethisch randje als men zich afvraagt of het wel verantwoord is om een bepaald experiment ook echt uit te voeren. Misschien raken er nu mensen al in paniek, maar wees gerust: zelfs al begrijp je de biologische uitleg niet helemaal, dan nog is het boek goed te volgen.</p>
<p>Door het alwetende perspectief dat gebruikt wordt, leest het verhaal lekker weg. Je kunt bijvoorbeeld meeleven in de gedachten van meerdere personages. Ondanks dat het verhaal niet-chronologisch geschreven is, zorgt dit nooit voor verwarring. Het verhaal is namelijk opgedeeld in drie delen, waarvan duidelijk is aangegeven hoe ze zich verhouden ten opzichte van elkaar.</p>
<p>De biologie en levensbeschouwing in dit boek valt dus wel mee. Ook de chronologie is niet moeilijk om te volgen. Het enige wat soms een beetje ingewikkeld is, is het taalgebruik. Maar ach, dan leer je misschien ook nog een paar nieuwe woorden tijdens het lezen. Ik vond het zelf in ieder geval niet zo storend, daarvoor vond ik het verhaal veel te spannend!</p>
<h3>Extra: link met de Bijbel!</h3>
<p>Als je, net als ik, houdt van verstopte links in de literatuur, dan is<em> De engelenmaker</em> leuk om te lezen. Maar er zit nóg een interessant stukje symboliek in, namelijk een link met de Bijbel. Omdat religie een grote rol speelt in het verhaal, zijn er veel referenties gemaakt naar (uitspraken in) het heilige boek van de Christenen. Het is niet alleen grappig om overeenkomsten te ontdekken, het zorgt ervoor dat<em> De engelenmaker </em>nog meer diepgang krijgt.</p>  
