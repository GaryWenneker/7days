---
id: a743d940937b400ea4f94012dbd17d76
type: post
layout: post
title: "Good night, sleep tight, don't let the..."
permalink: /blog/good-night-sleep-tight-dont-let-the/
date: 2022-05-11T19:16:41.067Z
author: 7biA1WiYB
excerpt: "Heb je wel eens een overnachtingsplek gehad die vies tegenviel toen je hem in het echt zag? Nou, ik wel: het appartementje in Seoul waar ik de eerste maand zou verblijven, was allesbehalve schoon toen ik aankwam!   "
seo:
  description: "Good night, sleep tight, don't let the..."
  title: "Good night, sleep tight, don't let the..."
---
Heb je wel eens een overnachtingsplek gehad die vies tegenviel toen je hem in het echt zag? Nou, ik wel: het appartementje in Seoul waar ik de eerste maand zou verblijven, was allesbehalve schoon toen ik aankwam!   

    <p>Aanvankelijk besloot ik dat ik er wel mee kon leven. Ik moest gewoon zoveel mogelijk tijd buitenshuis spenderen. Maar toen ik de tweede nacht vol jeukende bulten wakker werd, was de maat meteen vol: er zaten bedwantsen! Wat moet je dan doen? Veel! Mijn dag begon die keer om twee uur 's nachts, want slapen zat er voor mij niet meer in. Alles moest van het bed af, mijn kleding uit de kamer. Oh nee, misschien zitten ze juist in die kleding! Maar wat als ze er nog niet in zitten en erin klimmen als ik mijn kleding in de kamer laat? In de koffer dan maar. Belangrijkste spullen verzamelen en halsoverkop de deur uit. Zo kwam het dat ik midden in de nacht met een rugzak, een camera en een laptop door de straten van Seoul zwierf.</p>
<h3>First things first</h3>
<p>Eerst zo snel mogelijk een nieuwe overnachtingsplek vinden! Gelukkig zijn er in Seoul genoeg cafeetjes met internet die 24/7 open zijn, dus een Airbnb was snel geboekt. Toen kwam het moeilijkste gedeelte: hoe kwam ik van die bugs af? Alle kleding wassen op 60 graden is de oplossing, maar ik had graag van tevoren geweten dat dat een gedoe is in Seoul. Ik ging terug naar mijn appartement om de rest van mijn spullen te halen en daarna op zoek te gaan naar een wasserette. Bepakt en bezakt (twee grote koffers, een rugzak, een handtas, een waszak, een schoudertasje en een cameratasje) liep ik door Seoul. Maps had aangegeven dat de dichtstbijzijnde wasserette zestien minuten lopen was. Dat leek me prima te doen. Alleen vergat Google te vermelden dat dit lopen wel berg-op-berg-af was - in veertig graden hitte...</p>
<h3>Geen zestig graden</h3>
<p>Goed, opgeven, daar doe ik niet aan, dus een half uur later kwam ik volledig doorweekt en uitgeput bij de wasserette aan. Die lag in de <em>middle-of-nowhere</em>. Gesloopt maar voldaan bekeek ik de wasmachine: alles in het Koreaans. Ik had nog geen 4G, dus ik moest met al mijn spullen om op zoek naar een plek met wifi om via Google Translate te begrijpen wat die wasmachine me nou precies probeerde te vertellen. Toen ik daar eenmaal achter was, kon ik wel gillen van frustratie. Er was in die hele wasserette niet één wasmachine die op 60 graden kon wassen!</p>
<h3>Alles komt goed</h3>
<p>Geen zorgen, inmiddels ben ik bedbug-vrij. In mijn Airbnb kon ik namelijk wél gewoon op 60 graden wassen en er was een stofzuiger waarmee ik mijn koffers en laptop kon schoonzuigen. De rest van mijn spullen ligt momenteel in de vriezer van mijn nieuwe appartementje. Dus ook al krijg je bedwantsen op de tweede dag dat je in je eentje aan de andere kant van de wereld zit en voor het eerst in je leven alles alleen moet oplossen: uiteindelijk komt het allemaal goed.</p>  
