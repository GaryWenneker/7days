---
id: 45c1a41ec73f4420af99d13af9d86f3f
type: post
layout: post
title: "HOE... VERZIN IK DENDERENDE INSTAGRAMCAPTIONS?"
permalink: /blog/hoe-verzin-ik-denderende-instagramcaptions/
date: 2022-05-11T19:16:41.067Z
author: 7biA1WiYB
excerpt: "Instagram is dé ideale plek om eindeloos te scrollen tussen kattenfilmpjes, memes en tientallen hondenfoto’s gemaakt door je tante uit Soest.   "
seo:
  description: "HOE... VERZIN IK DENDERENDE INSTAGRAMCAPTIONS?"
  title: "HOE... VERZIN IK DENDERENDE INSTAGRAMCAPTIONS?"
---
Instagram is dé ideale plek om eindeloos te scrollen tussen kattenfilmpjes, memes en tientallen hondenfoto’s gemaakt door je tante uit Soest.   

    <p>Opvallen op dit platform is daarom steeds moeilijker. Laat staan dat je Insta-fame bereikt. Wil je toch een poging wagen? Dan heb ik een paar tips die je goed op weg kunnen helpen.</p>
<h3>1. Focus op details in de foto</h3>
<p>Iedere foto is anders. In theorie zou elke<em>caption</em> dus ook anders kunnen zijn. Toch neemt de meerderheid vaak genoegen met #love. De onderschriften bij mijn foto’s baseer ik zelf meestal op details. Wanneer je maar lang genoeg naar een foto staart, zal je al snel zien dat er zo hier en daar best wat opmerkelijke puntjes zijn. Kijk bijvoorbeeld kritisch naar kleding, kleur, gebouwen, attributen of onschuldige voorbijgangers op de achtergrond. Bouw vervolgens een slap verhaal om deze kenmerken heen en uploaden maar!</p>
<h3>2. Gebruik bijvoeglijke naamwoorden</h3>
<p>Bijvoeglijke naamwoorden doen het altijd goed. Ze maken een <em>caption</em> namelijk krachtiger en tastbaarder. Dat je een feestje hebt gehad is leuk, maar dat hebben we allemaal wel eens. Een ‘oorbeschadiging opleverend feestje’ geeft daarentegen al een veel beter beeld van de avond. Schroom vooral niet om flink uit te pakken met bijvoeglijke naamwoorden. Die geven namelijk kleur aan een foto waar op zichzelf niet veel over te vertellen valt.</p>
<h3>3. Gooi er een paar nietszeggende <em>emoji</em> bij</h3>
<p>Mochten bovenstaande twee tips totáál niet helpen, dan heb je altijd nog de <em>emoji</em>. Ik heb het uiteraard niet over het voor de hand liggende rode hartje. Ga eens op zoek naar de nietszeggende <em>emoji</em> waar je überhaupt het bestaan niet van af wist. Gebruik na een etentje met je vriendin bijvoorbeeld de zwangere vrouw-<em>emoji</em> om aan te geven hoeveel je wel niet hebt gegeten. Of blaas de kalkoen smiley nieuw leven in. Die <em>emoji</em> zijn immers ook niet voor niets gemaakt!</p>
<h3>4. Val niet in herhaling​</h3>
<p>De laatste en misschien wel belangrijkste tip die ik wil geven, is om niet in herhaling te vallen. Na zestien keer benadrukken dat Priscilla zó je allerbeste is, dat je haar nooit meer kwijt wil en dat <em>ups </em>en<em> downs</em> jullie vriendschap enkel sterker hebben gemaakt, is het punt wel gemaakt. Houd je <em>captions</em> boeiend; varieer in lengte, maak gebruik van hyperbolen en probeer jezelf te onderscheiden van de rest van de wereld. Een leuke foto is één, maar zonder knallende <em>caption</em> ben je nergens.</p>
<p>Ben je langzamerhand benieuwd geworden naar mijn Instagramprofiel? Je kunt me volgen via <a href="https://www.instagram.com/sietje.piebenga/" target="_blank">@sietje.piebenga</a>. </p>  
