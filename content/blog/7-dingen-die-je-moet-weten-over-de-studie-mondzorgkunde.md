---
id: 691b3488c8904d38818d09c596e84332
type: post
layout: post
title: "7 dingen die je moet weten over de studie Mondzorgkunde"
permalink: /blog/7-dingen-die-je-moet-weten-over-de-studie-mondzorgkunde/
date: 2022-05-11T19:16:41.067Z
author: LucasVersteeg
auteur: Lucas Versteeg
rubriek: blogpost
excerpt: "Oefenen op nepkiezen, behandeld worden door ouderejaars en Latijnse namen opdreunen? Deze, en nog veel meer andere dingen moet je weten over de studie Mondzorgkunde.   "
seo:
  description: "7 dingen die je moet weten over de studie Mondzorgkunde"
  title: "7 dingen die je moet weten over de studie Mondzorgkunde"
---
Oefenen op nepkiezen, behandeld worden door ouderejaars en Latijnse namen opdreunen? Deze, en nog veel meer andere dingen moet je weten over de studie Mondzorgkunde.   

    <p><em>In deze nieuwe rubriek interview ik om de week een student van een populaire opleiding. Deze week was dat Siënna (17). Zij is eerstejaarsstudente <a href="https://www.studiekeuze.hu.nl/data/opleidingen/gezondheidszorg/mondzorgkunde" target="_blank">Mondzorgkunde aan de Hogeschool Utrecht.</a> </em></p>
<p><strong>De opleiding Mondzorgkunde leidt je op tot mondhygiënist. Als mondhygiënist geef je instructies en voorlichting aan mensen over mondhygiëne (over beter poetsen bijvoorbeeld). Ook reinig het gebit en probeer je ziekte en andere afwijkingen te voorkomen. Als er wel afwijkingen in de mond zijn, behandel je die en probeer je te voorkomen dat het erger wordt.</strong></p>
<p><em><strong>Je kunt later nog alle kanten op</strong></em><br>'De studie Mondzorgkunde is allereerst gefocust op medische kennis en tandheelkundige vaardigheden. Ook leer je hoe je met de patiënten om moet gaan en hoe je ze moet behandelen. Veel mensen denken dat je later per se in een tandartsenpraktijk gaat werken, maar dat is niet zo. Je kunt je ook specialiseren en bij speciale praktijken gaan werken, die bijvoorbeeld gericht zijn op verstandelijk beperkten. Een eigen praktijk beginnen is natuurlijk ook een mogelijkheid.' </p>
<p><em><strong>Wij oefenen op nephoofden</strong></em><br>'Vier keer in de week gaan we naar de prekliniek. Daar oefenen we met instrumenten op fantoomhoofden: nagemaakte hoofden waar een kaak met namaak-gebitselementen in zit. Het leuke van praktijkles is dat je zelf lekker bezig kunt zijn. Tijdens de praktijkles moet het er zo echt mogelijk uitzien. Dat betekent dat we een wit pak, beschermbril, handschoenen en neusmasker dragen. Ook moeten we onze nagels geknipt hebben en ons haar vastzetten.' </p>
<p><em><strong>Ouderejaars behandelen eerstejaars</strong></em><br>'Tijdens de opleiding werk je veel samen. Niet alleen met medestudenten, maar ook met studenten die een jaar verder zijn met de opleiding. Aan het begin van het eerste jaar word je behandeld door tweedejaars studenten. Dit is voor beiden erg leerzaam, en een gezond gebit is ook mooi meegenomen!'</p>
<p><em><strong>Lesstof met Latijnse termen</strong></em><br>'Voor toetsen moeten we (onder andere) onderdelen van het gebit kunnen benoemen. Ook de zenuwen rondom de kaak zijn erg belangrijk. Dit benoemen gebeurt niet in het Nederlands, nee: We moeten de namen in het Latijn kennen. Erg lastig, maar het went wel. Bovendien is het grappig om anderen gek te maken met die namen. Niemand weet wat je bedoelt.'</p>
<p><em><strong>Populaire studie</strong></em><br>'De studie ‘Mondzorgkunde’ is erg populair, en is maar op vier plekken in Nederland te volgen. Er is een strenge selectie op mijn school: van de zeshonderd geïnteresseerden worden de honderd meest gemotiveerde studenten toegelaten. Dat zorgt voor een leuke sfeer. Waarom de studie zo populair is? De combinatie van praktijk en theorie is erg goed. Ook ben je, als je later een baan hebt, zeer zelfstandig aan het werk. Bovendien is het salaris over het algemeen ook niet verkeerd.'</p>
<p><em><strong>Lesvormen</strong></em><br>'Onze lesdagen zijn erg afwisselend. Meestal ga ik vijf dagen in de week voor een of twee lessen naar school. Het kan zijn dat je al om acht uur aanwezig moet zijn of juist pas om twee uur hoeft te beginnen. Op de opleiding wordt op verschillende manieren omgegaan met de lesstof. Naast praktijkles hebben we soms ook een hoorcollege. Dan zitten we in een grote ruimte en dan legt de docent uit. We hebben ook veel klassikale lessen: werkcolleges. Tijdens die lessen gaan we soms in groepjes de lesstof behandelen. Of we gaan een soort quiz over de lesstof maken. En dan is er ook nog blended learning. Dat zijn meestal filmpjes waarin een docent uitleg geeft over een bepaald onderwerp.' </p>
<p><em><strong>Gebrek aan jongens</strong></em><br>'Er zitten bij ons op de opleiding weinig jongens. In mijn klas maar twee. Een gelijkmatige verdeling is misschien niet mogelijk, maar het zou leuker zijn als er iets meer jongens zouden zijn. Ook voor jongens die een medische studie willen gaan doen en later zelfstandig willen werken, is dit een goede keuze.'</p>
<p><em>Meer verhalen lezen van blogger Lucas (17)? Lees ook <a href="/blog/never-nooit-whatsappen">Never Nooit Whatsappen</a>.</em></p>  
