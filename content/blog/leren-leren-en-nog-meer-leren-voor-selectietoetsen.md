---
id: 63c58a172f5943fa8513b4444a83c41a
type: post
layout: post
title: "Leren, leren en nog meer leren voor selectietoetsen"
permalink: /blog/leren-leren-en-nog-meer-leren-voor-selectietoetsen/
date: 2022-05-11T19:16:41.067Z
author: 7biA1WiYB
excerpt: "De periode van samenvatten en stampen zit er op. Twee selectietoetsen zijn achter de rug. Wat ik vooral zo vreemd vind is dat ik twee totaal verschillende processen heb doorgemaakt.  "
seo:
  description: "Leren, leren en nog meer leren voor selectietoetsen"
  title: "Leren, leren en nog meer leren voor selectietoetsen"
---
De periode van samenvatten en stampen zit er op. Twee selectietoetsen zijn achter de rug. Wat ik vooral zo vreemd vind is dat ik twee totaal verschillende processen heb doorgemaakt.  

    <p>En dat terwijl je zou verwachten dat de selectieprocedures van geneeskunde en biomedische wetenschappen vergelijkbaar zouden zijn, zeker als je ze allebei op de Universiteit van Amsterdam doet. Nou, mooi niet dus…</p>
<h3>Voorbereidingstijd</h3>
<p>Op 15 januari vond de selectie geneeskunde plaats. Die van biomedische wetenschappen was pas 7 maart. En toch had ik de toetsstof van biomedische wetenschappen, één hoofdstuk uit een leerboek (ongeveer 50 pagina’s), al weken voordat ik toegang kreeg tot de wetenschappelijke artikelen van geneeskunde: tien dagen voor de toets kon ik er pas bij.</p>
<p>Vol goede moed opende ik de online leeromgeving. 'De voorbereidingstijd voor deze toets is tussen de 40 en de 50 uur'. Dat veroorzaakte toch wel de nodige stress. Moest ik hier vijf uur per dag voor uittrekken? Die tijd had ik helemaal niet! Vijf wetenschappelijke artikelen, een hoorcollege, een werkcollege en vijf kennisclips stonden klaar. Afijn, toch flink strijden dan maar!</p>
<h3>Moeilijkheidsgraad</h3>
<p>Zodra ik het eerste wetenschappelijke artikel van geneeskunde opende, zonk de moed me in de schoenen. In de eerste zin stonden minstens zes woorden waar ik nog nooit van mijn leven van gehoord had, terwijl mijn Engels echt zo slecht niet is. Ik moest van alles opzoeken, drie keer een samenvatting maken over dezelfde stof en allerlei filmpjes met uitleg bekijken om het een beetje te begrijpen.</p>
<p>Na een dag of zeven was ik eindelijk door alle artikelen heen (die 5 uur per dag was wel een beetje enthousiast ingeschat, ik zat toch minstens op 7). Daarna kwamen nog hoorcolleges, werkcolleges en moest ik kennisfilmpjes samenvatten. En natuurlijk niet vergeten te stampen, want er wordt gekeken of je de grote lijnen uit een artikel kunt halen en of je oog hebt voor detail.</p>
<h3>Grote afslachting</h3>
<p>Eindelijk was het dan 15 februari: de dag van de toets. Het was één grote afslachting. Tenminste zo voelde het! Zó hard geleerd, maar het ging echt verschrikkelijk. Dat wil niet zeggen dat ik niet binnen ben, want de toets ging namelijk bij iedereen ramp-za-lig. Een dagje rust had ik en toen moest ik weer door. Er kwam immers nóg een selectie aan: die van biomedische wetenschappen.</p>
<p>Ik hield mijn hart vast en zei uit voorzorg maar alvast al mijn gepalnde afspraken tot de toets af. Maar toen ik het eerste artikel opende viel mijn mond open van verbazing. Ik begreep gewoon wat er stond. En dat niet alleen, tweederde van het artikel had ik al eens geleerd.</p>
<p>Op de onderwijsdag waar ik een hoorcollege zou volgen, mochten vragen gesteld worden. En ook dit was goed te volgen. In tegenstelling tot het hoorcollege over geneeskunde werd er hier bij ieder ingewikkeld schema nadrukkelijk vermeld dat we dit niet uit ons hoofd hoefde te leren. Wat een opluchting!</p>
<p>Natuurlijk wilde ik niet te vroeg juichen, want de toets moest nog komen. Gelukkig was deze goed te doen! De vragen over de leerstof waren heel goed te doen en iedereen kwam met een goed gevoel de zaal uit. Inclusief ikzelf.</p>
<h3>De toets</h3>
<p>Terugkijkend naar beide toetsen valt me op dat allebei een andere opzet hadden. De geneeskundetoets bestond uit drie delen: leerstof, algemene kennis en medisch ethische dilemma’s zoals wanneer geef je iemand een levertransplantatie? Voor de leerstof en algemene kennis kreeg je vier uur. Na een half uur pauze 'moesten' we nog twee uur lang praten over medisch ethische dilemma’s. De algemene kennistoets bestond voor de helft uit nieuwsvragen (over juli en augustus 2019) en voor de andere helft uit biologievragen op ‘vwo-niveau’ (alleen dan tien keer moeilijker). Tja, leuk is anders en je moet er wat voor over hebben.</p>
<p>Biomedische wetenschappen bestond uit vier delen: algemene kennis over biologie, het hoofdstuk dat we al maanden geleden gekregen hadden, het hoorcollege en een aantal vragen over jouw manier van leren. Hier kreeg je in totaal twee uur voor. Om 12 uur ’s middags stond iedereen weer fluitend buiten. Dat was toch wel wat anders dan die gare koppen die ik op 15 februari om half 5 ’s middags om me heen zag.</p>
<h3>Gemengde gevoelens</h3>
<p>Geneeskunde was heftig, lang en moeilijk. Biomedische wetenschappen vond ik goed te doen. Wel jammer dat ik het liefste geneeskunde wil gaan studeren. Maar liefst 64% van de aangemelde scholieren moet afvallen en je moet toch ergens op selecteren… Gemengde gevoelens heb ik dus nu. En het is het afwachten geblazen. Als ik dan 15 april eindelijk mijn rangnummers krijg, zullen we zien of het allemaal de moeite waard is geweest.</p>  
