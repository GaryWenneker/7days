---
id: a4d3970e46144c02a26f7e8f22aba557
type: post
layout: post
title: "Nachtjacht: de strijd tegen de mug"
permalink: /blog/nachtjacht-de-strijd-tegen-de-mug/
date: 2022-05-11T19:16:41.067Z
author: 7biA1WiYB
excerpt: "Een lange dag is voorbij, je benen kunnen je geen seconde meer dragen en je ogen vallen dicht. Tijd om naar bed te gaan. Het is inmiddels donker buiten en je klikt de lamp van je kamer uit zodat er nergens meer licht is. Je bent niet ver meer verwijderd van dromenland, totdat je gestoord wordt door een bloeddorstige gast met haar akelige gezoem.   "
seo:
  description: "Nachtjacht: de strijd tegen de mug"
  title: "Nachtjacht: de strijd tegen de mug"
---
Een lange dag is voorbij, je benen kunnen je geen seconde meer dragen en je ogen vallen dicht. Tijd om naar bed te gaan. Het is inmiddels donker buiten en je klikt de lamp van je kamer uit zodat er nergens meer licht is. Je bent niet ver meer verwijderd van dromenland, totdat je gestoord wordt door een bloeddorstige gast met haar akelige gezoem.   

    <p><strong>Fase 1: ontkenning</strong><br>Nee, het was vast geen mug. Misschien was het een droom, een scooter op straat of de wasmachine. Je kruipt onder de dekens en ademt diep in. Klaar om verder te slapen. Helaas is de gast het daar niet helemaal mee eens. Ze komt vriendelijk op haar prooi af. Je slaat om je heen en trekt je dekbed over je oren. Het was géén mug!</p>
<p><strong>Fase 2: erkenning</strong><br>Het is te warm met je dekbed over je oren. Je trekt je dekbed van je af en je lichaamstemperatuur daalt met zo'n 5 graden. Vanuit een duister hoekje komt er iets aanvliegen. Steeds dichter bij haar prooi. Steeds hongeriger. Oké, het is een mug. De erkenning geeft je een beroerd gevoel, die boven op de vermoeidheid niet te harden is.</p>
<p><strong>Fase 3: mislukking </strong><br>Je staat langzaam op en loopt duizelig naar het lichtknopje. Door de felheid van het plotselinge licht valt het niet mee om je ogen open te houden. Waar was de elektrische vliegenmepper ook al weer? O, op je bureau. Met de mepper in je handen kijk je de kamer rond. Niks te zien. NIKS!? Wanhopig ga je op je bed zitten en tuur je een tijdje rond. Daarna doe je het licht uit en duik je je bed weer in.</p>
<p><strong>Fase 4: verwijdering</strong><br>Binnen één minuut is het gezoem er weer. Je wappert met je dekens, maar de mug komt steeds terug. Je benen tintelen van de vermoeide dag. Plotseling is het stil. Je schraapt al je energie bij elkaar, ademt diep in en handelt als een ninja. In één seconde sta je met de elektrische vliegenmepper in je hand oog in oog met de mug. Snel handelen, anders vlucht het doelwit. De mepper gaat richting de vijand, en... PATS.</p>
<p><strong>Fase 5: victorie</strong><br>Je snuift de geur van gebraden mug in, legt de vliegenmepper naast je bed en gaat voldaan weer liggen. Tijd om te slapen. Of hoor je daar nou nog meer gezoem? Begint Fase 1 nou opnieuw? </p>  
