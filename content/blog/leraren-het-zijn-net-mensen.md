---
id: 310c12c04d824f6cb354310f8467f9d2
type: post
layout: post
title: "Leraren, het zijn net mensen"
permalink: /blog/leraren-het-zijn-net-mensen/
date: 2022-05-11T19:16:41.067Z
author: 7biA1WiYB
excerpt: "Zonder met hun ogen te knipperen of medelijden te tonen, zomaar een vierde toets op één dag inplannen: leraren halen met hun praktijken soms het bloed onder je nagels vandaan. Je zou het daarom misschien niet verwachten, maar onlangs ben ik erachter gekomen dat ook leraren tot het menselijke ras behoren.  "
seo:
  description: "Leraren, het zijn net mensen"
  title: "Leraren, het zijn net mensen"
---
Zonder met hun ogen te knipperen of medelijden te tonen, zomaar een vierde toets op één dag inplannen: leraren halen met hun praktijken soms het bloed onder je nagels vandaan. Je zou het daarom misschien niet verwachten, maar onlangs ben ik erachter gekomen dat ook leraren tot het menselijke ras behoren.  

    <p>Deze schokkende ontdekking deed ik door het mede-oprichten van een schoolkrant. Dat bleek namelijk belachelijk tijdrovend (maar wel leuk) te zijn, waardoor ik vrijwel elke week minstens 1 dag tot 6 uur ’s avonds op school zat. En wat blijkt: bijna 10 uur in een muf hok doorbrengen zorgt er niet alleen voor dat de hersenen van adolescenten worden aangetast. Ook docenten worden volledig gebrainwasht!</p>
<h3>Óók een leven</h3>
<p>Zo begonnen ze ineens over hun dagelijks leven te vertellen, waardoor schokkende ontdekking no. 2 aan het licht kwam: ze hebben een leven naast school! Net als jij en ik hebben ze vrienden waarmee ze op vakantie gaan, feestjes vieren en koken. En hoewel je het bij sommige exemplaren niet zou verwachten: ze zijn niet als leraar geboren. Ook zij hebben een jeugd gehad, zijn opgegroeid en hebben gestudeerd.</p>
<p>Natuurlijk heeft het mens-zijn zo z’n negatieve kanten, die zich ook openbaarden: net zoals sommige docenten leerlingen achternazitten, moet je als leerling vaak ook docenten achtervolgen wanneer je iets gedaan wil krijgen. En soms houden ook zij zich niet aan afspraken. Maar goed, dat heb je dus als mens zijnde.</p>
<h3>Zeepjes op het toilet</h3>
<p>Het toppunt van de ontdekking kwam toen ik vanwege de schoolkrant bij een leraar thuis kwam. Want, geen grap, ze hebben ook gewoon een huis! Hierbij kwamen ineens wel heel veel menselijke aspecten kijken: boeken, tv-programma’s, ijskasten en zeepjes op het toilet. En gesprekken die niet over school gingen zorgden ervoor dat sommigen in een heel ander daglicht kwamen te staan. Zo kan de leraar in de les zo saai zijn als wat, maar in het dagelijks leven hartstikke aardig blijken.</p>
<p>Denk daar maar eens aan wanneer je ze weer eens het liefst achter het behang zou willen plakken vanwege een vervelende toets of oersaaie les. Want echt, het zijn net mensen, die docenten!</p>
<p><em>Evelien (15) pingelt weleens op een gitaar, fotografeert veel en leest alles wat los- en vastzit, van simpele meidenboeken tot volwassen thrillers (en 7Days natuurlijk). Kan soms nogal onhandig zijn. Ze laat bijvoorbeeld 's ochtends vroeg alles bij het ontbijt uit haar handen vallen, zodat de rest van de familie meteen wakker is. </em><a href="https://original.sevendays.nl/users/evelien-verbiesen"><em>Lees hier meer blogs van Evelien.</em></a></p>  
