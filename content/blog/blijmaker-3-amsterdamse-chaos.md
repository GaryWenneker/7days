---
id: 86925f67c1e34f568fac815e29b5fc5a
type: post
layout: post
title: "Blijmaker #3: Amsterdamse chaos"
permalink: /blog/blijmaker-3-amsterdamse-chaos/
date: 2022-05-11T19:16:41.067Z
author: 7biA1WiYB
excerpt: "Als plattelands hoopje mens een week lang bivakkeren in Amsterdam; dat is wel even wennen. Meer winkeltjes, meer eetgelegenheden, meer gevaarlijke tramsporen én meer Chinezen. Toe te voegen aan dit rijtje zijn de tientallen bijna-dood-situaties, grachtenpanden en overvolle marktjes. Alles wat je nodig hebt om een meisje zoals ik laaiend enthousiast te maken.   "
seo:
  description: "Blijmaker #3: Amsterdamse chaos"
  title: "Blijmaker #3: Amsterdamse chaos"
---
Als plattelands hoopje mens een week lang bivakkeren in Amsterdam; dat is wel even wennen. Meer winkeltjes, meer eetgelegenheden, meer gevaarlijke tramsporen én meer Chinezen. Toe te voegen aan dit rijtje zijn de tientallen bijna-dood-situaties, grachtenpanden en overvolle marktjes. Alles wat je nodig hebt om een meisje zoals ik laaiend enthousiast te maken.   

    <h3>BN'ers spotten</h3>
<p>De afgelopen zeven dagen was Amsterdam mijn thuisbasis. Je kunt het slechter treffen. In het dagelijks leven ben ik een echte ‘stalker’. Ik vind het leuk om uren lang op de social media van Bekende Nederlanders te scrollen en heb er inmiddels mijn hobby van gemaakt om te achterhalen wie er gaat deelnemen aan nieuwe edities van <em>Expeditie Robinson</em>. Ik lig nog net niet met een verrekijkertje ergens in de bosjes bij premières. Het feit dat ik in een stad als deze altijd alert ben op mensen als Sophie Milzink komt dus niet geheel als een verassing. Effectief is dit echter nog niet geweest.</p>
<h3>Schoonheid à la Amsterdam</h3>
<p>Bij mijn verblijf in onze hoofdstad vergeet ik soms goed om me heen te kijken. Na vier dagen begint het geluid van ambulances normaal te worden, kijk ik niet meer om naar bomen die vol in bloei staan en zijn gevels wel het laatste waar mijn aandacht naar toegaat. Zonde eigenlijk. Gelukkig is er altijd nog Snapchat, dat me bijna verplicht om zo nu en dan een jaloersmakend sfeerbeeld naar het thuisfront te sturen. Er is werkelijk geen betere manier om je eigen geluk nog even een extra boost te geven dan deze.</p>
<h3>Fietsen</h3>
<p>Een echte aanrader is om de stad per fiets te verkennen. Op deze manier ben ik zelf in ieder geval al heel ver gekomen. Er is niks leuker dan vanuit Noord het pontje pakken naar Centraal Station om vervolgens verdwaald te raken in de Negen Straatjes. Of nou ja. Verdwaald is een groot woord. Laten we het houden bij ‘toevallig stranden bij een tent waar ze gespecialiseerd zijn in het bereiden van donuts’. Overkomt me nogal vaak.</p>
<h3>Toeristenramp</h3>
<p>Naast de pluspuntjes heeft Amsterdam natuurlijk ook een hoop minder leuke kanten. Neem bijvoorbeeld toeristen. De gemiddelde vakantieganger weet het altijd weer voor elkaar te krijgen om precies op het verkeerde moment op de verkeerde plek te gaan staan. Oversteken wanneer het licht op groen staat? Niks ervan, een verwarde reiziger staat midden op de weg foto’s te maken van zijn lieftallige familielid. Snel een ijsje halen in de Kalverstraat? Nee, aan een Aziaat moet eerst met handen en voeten duidelijk gemaakt worden dat er vanaf twéé bolletjes verkocht wordt. Jezelf een weg banen door de H&amp;M? Het zijn de toeristen die besluiten midden op het gangpad een tentenkamp van trolleys en Primark-tassen op te zetten. Basic.</p>
<h3>Chaos</h3>
<p>Gooi al deze verschillende aspecten samen op één hoop en je hebt chaos. Een heerlijke Amsterdamse chaos. En voor iedereen in Nederland die deze nog nooit van dichtbij heeft mogen meemaken; echt een keer proberen. Er gaat niets boven het eten van een croissantje aan de Noordermarkt of het slenteren door het Vondelpark. Neem dat maar van mij aan.</p>
<p><em>Sietje (16) is een ramp in het maken van keuzes en kan uren nadenken over een geschikte 'caption' bij haar Instagram-post. Ze is kind-aan-huis op de camping in Frankrijk en heeft haar mobiel standaard op 1% staan. Ze is daarnaast een fanatiek hockeyster en kijkt nú al uit naar het moment dat ze haar vwo-diploma binnen heeft en kan verhuizen naar Amsterdam.</em></p>  
