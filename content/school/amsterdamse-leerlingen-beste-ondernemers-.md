---
id: fb9aadb7df1142c7a831c408cef6db90
type: school
layout: post
title: "Amsterdamse leerlingen beste ondernemers "
permalink: /school/amsterdamse-leerlingen-beste-ondernemers-/
date: 2016-06-24T00:00:00.0000000Z
author: AnneWielenga
auteur: Anne Wielenga
avatar: /sites/default/files/styles/node_author/public/20923_916867595043804_5915050079597932856_n_1.jpg?itok=SwwKtyM5
rubrieken:
  - school
excerpt: "Een café waarin je kunt chillen én gamen: klinkt als een goed plan? Middelbare scholieren van Visio Onderwijs in Amsterdam wonnen er deze week een ondernemersprijs mee.  "
seo:
  description: "Amsterdamse leerlingen beste ondernemers "
  title: "Amsterdamse leerlingen beste ondernemers "
---
Een café waarin je kunt chillen én gamen: klinkt als een goed plan? Middelbare scholieren van Visio Onderwijs in Amsterdam wonnen er deze week een ondernemersprijs mee.  

    <p>Wat was het spannend. Meer dan duizend jongeren deden aan de wedstrijd mee. Isabel (15, 3-havo), een van de winnaars: ‘We moesten zelf een nog niet bestaand bedrijf bedenken en opzetten. We kregen hierbij hulp van onze economiedocent en van twee mensen van JINC.’</p>
<p><strong>Kennismaken met ondernemen</strong><br>JINC is een organisatie die vindt dat ieder kind een eerlijke kans verdient op de arbeidsmarkt. Met de wedstrijd <em>Ondernemen doe je zo </em>wilde JINC jongeren laten kennismaken met het ondernemersvak.</p>
<p>Winnaar Sander (17, 4-havo) gaat verder: ‘We leerden bijvoorbeeld hoe we een bedrijfsplan moesten opstellen en we gingen bij een echt bedrijf langs om daar een analyse en advies voor te maken. De organisatie was erg blij met ons advies en ging meteen aan haar zwakke punten werken. Daar leerden we allebei van.’</p>
<p><strong>Gamecafé</strong><br>Na een paar weken brainstormen, overleggen en uitwerken, kwamen de Amsterdamse leerlingen op het idee van een gamecafé. Een café waar je niet alleen iets (fris) kunt drinken, maar ook lekker een potje kunt Mario-Karten of FIFA'en. ‘We wilden gamers dichter bij elkaar en bij andere mensen brengen’, vertelt Isabel. ‘En iets als dit was er nog niet.’</p>
<p><strong>Elevator pitch</strong><br>Met het idee rolde het groepje door de voorrondes heen en woensdag was het tijd voor de grote finale. Daarin moesten de deelnemers hun idee presenteren, een <em>elevator pitch</em> houden (vertellen waar je goed in bent) en kritische vragen beantwoorden van een driekoppige vakjury, die allemaal zelf ook ondernemer zijn.</p>
<p>Sander was vooraf best wel zenuwachtig, maar dat was zo voorbij. ‘Toen ik daar stond, dacht ik: ik ga die anderen gewoon inmaken!’ En dat lukte. De Visio Onderwijs-leerlingen gaan met een grote beker en de eer naar huis. ‘Die beker komt bij ons in het lokaal te staan. Dan kunnen we er nog extra vaak naar kijken’, lacht Isabel.</p>
<p><strong>'Dan ben je binnen'</strong><br>Maar waarom ze beter waren dan hun tegenstanders? ‘Heb je even?’, vraagt Sander. ‘Wij hadden de compleetste en vloeiendste presentatie, een goede onderbouwing en konden de vragen van de jury goed beantwoorden. Dan ben je binnen.’</p>
<p>Ze gaan hun bedrijfje helaas niet echt opzetten. Dat had Sander wel leuk geleken: ‘Ik had wel het idee dat we morgen al hadden kunnen beginnen, maar tijdens een van de workshops kwam ik er ook achter dat je als ondernemer zo’n zestien á achttien uur per dag aan het werk bent. Dat is me iets te veel.’</p>
<p><strong>Weet wat je doet</strong><br>Als tip aan alle jongeren die willen ondernemen willen de winnaars meegeven: ‘Zorg dat je weet wat je doet en dat je goed voorbereid bent. Bedenk iets origineels en maak een goede start. Je ziet snel dingen over het hoofd.’</p>
<p><em>Altijd op de hoogte blijven van nieuws dat voor jongeren interessant is? Meld je aan voor onze <a href="/whatsapp">gratis WhatsApp-dienst</a>, download onze <a href="/app">gratis app</a> of neem een <a href="https://abonneren.sevendays.nl/abonneren/abonnementen/ae/artikel">proefabonnement </a>op de krant!</em></p>  
