---
id: 4860c2dca0184eb4bfd8f7537481deb7
type: school
layout: post
title: "'Burgerles' geven is zo makkelijk nog niet"
permalink: /school/burgerles-geven-is-zo-makkelijk-nog-niet/
date: 2017-02-08T00:00:00.0000000Z
author: NienkeBlokhuis
auteur: Nienke Blokhuis
avatar: /sites/default/files/styles/node_author/public/nienke.jpg?itok=qZlZS-v6
rubrieken:
  - school
excerpt: "Er moeten duidelijke wetten komen over lessen in normen en waarden, vindt de Nederlandse overheid. Maar niet alle scholen zijn het hiermee eens. Waarom eigenlijk niet? Vier vragen over dit ‘burgerschapsonderwijs’, dat nu al verplicht is.  "
seo:
  description: "'Burgerles' geven is zo makkelijk nog niet"
  title: "'Burgerles' geven is zo makkelijk nog niet"
---
Er moeten duidelijke wetten komen over lessen in normen en waarden, vindt de Nederlandse overheid. Maar niet alle scholen zijn het hiermee eens. Waarom eigenlijk niet? Vier vragen over dit ‘burgerschapsonderwijs’, dat nu al verplicht is.  

    <h3>Waarom lessen over normen en waarden?</h3>
<p>Sinds de moord op Theo van Gogh in 2004 vindt de overheid het belangrijk dat jongeren alles leren over sociale waarden als vrijheid van meningsuiting, democratie, verdraagzaamheid en respect voor andere culturen. Zo moeten onderwerpen als de holocaust en homoseksualiteit duidelijk in de klas besproken worden. Burgerschapsonderwijs, noemt de overheid dat. Maar hoe die lessen er precies uitzien, mochten de scholen altijd zelf bepalen.</p>
<h3>Wat gaat er niet goed mee?</h3>
<p>Veel scholen vinden het lastig om te bedenken hoe dat vak er precies uit moet zien. Het is bijvoorbeeld onduidelijk welke leraar er op school precies verantwoordelijk is. Bovendien hebben niet alle leerlingen dezelfde achtergrond, wat het moeilijk maakt om één geschikte onderwijsvorm voor iedereen te vinden. En een vrije school heeft natuurlijk weer andere normen dan een gereformeerde school, net zoals er andere problemen kunnen spelen op een grote school in de stad dan op een klein plattelandsschooltje.</p>
<h3>Wat vindt de overheid daarvan?</h3>
<p>Die veegt veel bezwaren van tafel: er zijn genoeg organisaties die de scholen kunnen helpen en daarbij: andere scholen lukt het wél. In een inspectierapport geeft ze een school in het oosten van het land als voorbeeld: daar formuleerden de leraren en leerlingen zogenaamde ‘Life Skills’, oftewel sociale vaardigheden waarover alle leerlingen zouden moeten beschikken als ze van school af gaan, om een ‘zelfstandig, sociaal en betrokken burger’ te zijn.</p>
<h3>En nu?</h3>
<p>Het laatste woord hierover is nog niet gezegd. Onderwijsminister Jet Bussemaker vindt dat de precieze kernwaarden in de wet moeten worden opgenomen, zodat het voor iedereen duidelijk wordt wat er precies geleerd moet worden. Maar grote onderwijsorganisaties zijn van mening dat de overheid zich eigenlijk niet mag bemoeien met de invulling van de lessen. Iedereen moet vrij zijn om te bepalen wat belangrijk voor hen is, menen zij. </p>
<p><em>Altijd op de hoogte blijven van nieuws dat voor jongeren interessant is? Meld je aan voor onze <a href="/whatsapp">gratis WhatsApp-dienst</a>, download onze <a href="/app">gratis app</a> of neem een <a href="https://abonneren.sevendays.nl/abonneren/abonnementen/ae/artikel">proefabonnement </a>op de krant!</em></p>  
