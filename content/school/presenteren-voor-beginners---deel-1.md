---
id: dd219d827143472a97b60a0c4e529ad2
type: school
layout: post
title: "Presenteren voor beginners - deel 1"
permalink: /school/presenteren-voor-beginners---deel-1/
date: 2016-11-05T00:00:00.0000000Z
author: MennoWoudt
auteur: Menno Woudt
avatar: /sites/default/files/styles/node_author/public/menno4_0.png?itok=5KD7Yfz3
rubrieken:
  - school
excerpt: "Leraren zijn dol op presenteren. Ze doen de hele dag niet anders. Maar soms ben jij aan de beurt, om voor de klas uitleg te geven. Hoe pak je dat het beste aan? Met behulp van enkele ervaringsdeskundigen geven we wat tips, geschikt voor iedereen.   "
seo:
  description: "Presenteren voor beginners - deel 1"
  title: "Presenteren voor beginners - deel 1"
---
Leraren zijn dol op presenteren. Ze doen de hele dag niet anders. Maar soms ben jij aan de beurt, om voor de klas uitleg te geven. Hoe pak je dat het beste aan? Met behulp van enkele ervaringsdeskundigen geven we wat tips, geschikt voor iedereen.   

    <h3>1. Er was eens… een briljant onderwerp</h3>
<p>Elke presentatie begint met heel veel nadenken. Als je mazzel hebt, ligt er al een onderwerp voor je klaar. Misschien heeft je docent geschiedenis de hele Eerste Wereldoorlog al voor je uitgekauwd, of is helder waar je boekpresentatie over moet gaan. Maar vergeet niet: het is jóuw presentatie, dus geef er gerust je eigen draai aan (al kun je de Eerste Wereldoorlog niet anders laten eindigen). </p>
<p>Heb je nog geen onderwerp? 'Zoek dan iets wat je écht interesseert', geeft <em>7Days</em>-blogger <a href="/users/niek-de-bruijn">Niek </a>(18) als tip. Dan haal je zelfs plezier uit het informatie verzamelen. Google is je beste vriend, maar check wel de bron: geloof niet zomaar alles wat er op internet staat. Je kunt ook boeken erop naslaan, of experts benaderen. Scheid de belangrijke feiten van de nutteloze informatie.</p>
<p>Wacht ondertussen nog even met het in elkaar knutselen van de slides: laat je hoofd eerst het voorbereidende werk doen. Op de fiets, onder de douche of tijdens het afwassen komen vaak de beste ideeën. Om alle informatie te ordenen, kun je een mindmap gebruiken. Daarmee kun je alle informatie rondom je onderwerp plaatsen, zodat je ziet wat het beste bij elkaar past. <a href="http://ict-idee.blogspot.nl/2011/09/57-zo-maak-je-een-mindmap-met-popplet.html" target="_blank"><em>Popplet</em></a><a href="http://ict-idee.blogspot.nl/2011/09/57-zo-maak-je-een-mindmap-met-popplet.html" target="_blank"> </a>en <a href="https://coggle.it/" target="_blank"><em>Coggle</em> </a>zijn daar handige hulpmiddelen voor.</p>
<h3>2. De wereld van PowerPoint</h3>
<p>Weet je wat je wilt vertellen? Mooi! Dan kun je een diavoorstelling maken voor bij je verhaal. Natuurlijk staan good old <em>PowerPoint</em> of <em>Prezi</em> voor je klaar, maar wacht: er is meer! <a href="https://sway.com/" target="_blank"><em>Sway </em></a>bijvoorbeeld, de hipstervariant van <em>PowerPoint</em>, of het overzichtelijke <a href="http://bunkrapp.com/" target="_blank"><em>Bunkr</em></a>. Werk je met anderen aan een presentatie? Met <em>Google Docs</em> kun je de slides tegelijkertijd bewerken. Wie echt modern wil zijn, gebruikt <em>Preso</em>: dan kun je je presentatie met je smartphone besturen.</p>
<p>Met deze software zijn de mogelijkheden oneindig. Maar daar ligt ook de valkuil, <a href="/blog/7-tips-voor-de-beste-powerpoint-ooit">adviseert bloger Lotte (17) over Powerpoint</a>. ‘Vermijd felle kleuren, animaties, regenboog-WordArt en het lettertype Comic Sans.’ Houd je slides simpel en overzichtelijk, drie zinnen is meer dan genoeg. Dat geldt ook voor plaatjes: gebruik alleen kattenplaatjes als je presentatie écht over katten gaat. Je slides moeten enkel je verhaal aanvullen. Het draait niet om de software maar om jou: de hardware!</p>
<p><em>Offline presenteren</em><br>Je zou het bijna vergeten, maar er is meer in het leven dan diavoorstellingen. Een offline presentatie kan net zo goed werken, of zelfs beter. Een poster, een video, een schilderij, een toneelstukje, een rap of gewoon een ijzersterk betoog: allemaal manieren om je verhaal over te brengen.</p>
<h3><strong>3. Oefening baart kunst </strong></h3>
<p>Wanneer je presentatie zo goed als af is, kun je gaan oefenen. Houd daarbij de twee D’s in je achterhoofd: <strong>D</strong>oel en <strong>D</strong>oelgroep. Wat wil je bereiken met je presentatie en aan wie ga je het vertellen? Je ouders of je spiegel kunnen als proefpubliek dienen. Dan kun je meteen timen hoe lang je verhaal duurt, geeft blogger Merel (16) als tip. 'Dat voorkomt dat je halverwege je verhaal al moet afronden.' De gemiddelde mens spreekt 130 woorden per minuut, dus reken maar uit. Of laat de online tool <a href="http://www.debatrix.com/en/training-coaching/speech-calculator-how-long-does-yours-take/" target="_blank">Speech calculator</a> het werk voor je doen.</p>
<p>Je hele verhaal uit je hoofd leren, dat is niet te doen. Probeer daarom de grote lijnen te onthouden, raadt Lotte aan. ‘Je bent eigenlijk een cabaretier: zij hebben ook hun grappen uitgeschreven, maar die vertellen ze wel spontaan.’ Ben je bang voor een black-out? Maak dan kleine kaartjes met steekwoorden erop. Als je met meerdere klasgenoten presenteert, kun je zo makkelijk de presentatie opdelen. </p>
<p><em>Morgen verschijnt op Sevendays.nl deel 2 van dit artikel. Met daarin tips over je houding voor de klas, de aftrap, het moment suprême</em><em> en je slotakkoord. </em></p>  
